---
class:      capitolo
layout:     manuale
og_desc:    "Il diario del Maestro Canaro - L'influenza dell'Annosa Dicotomia - La dottrina del maestro Canaro - La decadenza del C++."
og_img:     "/assets/img/og-img/mitopoietica.jpg"
permalink:  /man/mitopoietica
quote:      "Il settimo giorno, Dio fece il backup"
status:     pubblicato
title:      Mitopoietica del C'hi++
---

Su di me ci sono due teorie: qualcuno pensa che io sia impazzito cercando di fare il *debug* dell'Universo, altri pensano invece che io abbia deciso di fare il *debug* dell'Universo perché sono pazzo.

Anche il Maestro Canaro fu accusato di essere pazzo quando disse di essere stato incaricato da Dio di fare il *porting* dell'Universo dal COBOL al C++, ma non era pazzo.
Ho conservato questi documenti: sono l'ultima pagina del suo diario e le relazioni che furono inviate alla società per cui lui lavorava mentre era distaccato dal “Cliente”.
Mettili all'inizio del tuo libro, così tutto ciò che diremo dopo non sarà che una ripetizione.

<blockquote id="universo-in-cpp" class="incluso">
{{ site.data.canaro.universo-cpp }}
</blockquote>

Finito il corso di riqualificazione, il maestro Canaro non fu più lo stesso. 
Tornò alla sua società, ma vi rimase solo il tempo di dare le dimissioni. 
Fondò il nostro Ordine e cominciò a predicare la mistica della programmazione, ottenendo subito un grosso seguito.  
I tempi erano maturi per il cambiamento: c'era stata la crescita prodigiosa di fine millennio e c'era stata la rovinosa caduta dell'11 marzo 2000. La vecchia guardia era stanca di dover dipendere dalle bizze della borsa e del marketing; i giovani volevano la Terra Promessa per cui avevano abbandonato gli studi classici; gli utenti volevano che la posta elettronica funzionasse.  
La dottrina del maestro Canaro era semplice: riportare l'informatica in una torre d'avorio, accettarne la componente imponderabile ed elevarla da attività produttiva ad attività mistica.
Basta con l'improvvisazione, basta con il *time to market*, basta con i prodotti inaffidabili: chi voleva scrivere codice doveva entrare in un Ordine monastico e seguire un lungo percorso di iniziazione, prima di poter cominciare a lavorare.  
Furono in molti a vedere nel maestro Canaro *"il vento che spazzerà via il fango"*: la vecchia guardia fu ben felice di veder nuovamente riconosciuto il suo status di casta eletta; i giovani, che cercavano un riparo, lo trovarono all'interno dei monasteri; gli utenti seppero che le loro posta elettronica avrebbe funzionato e furono felici.  
Ci fu anche una componente politica, a favorire il successo della dottrina predicata dal maestro Canaro. La società dipendeva ormai totalmente dai computer e i computer dipendevano dagli informatici. 
Se un giorno avessero deciso di coalizzarsi e di scioperare, avrebbero messo il Paese, se non il Mondo intero, in ginocchio.  
Le psicopatologie tipiche degli informatici, la loro incapacità di gestire, se non addirittura di *concepire* una vita sociale, rendevano questa ipotesi molto poco probabile, ma era comunque un rischio troppo grosso per essere ignorato. 
Al contrario, l'indottrinamento degli informatici, la loro segregazione in una casta con forti componenti mistico-religiose, li avrebbero tenuti lontani dalle lusinghe dei sindacati e avrebbero reso l'ipotesi di uno sciopero improbabile quanto l'ipotesi di uno sciopero dei sacerdoti.

---

Gli insegnamenti del maestro Canaro non uscirono mai dall'ambito del software.
Non nominò mai l'*hardware*, in nessuno dei suoi scritti; diceva che se un uomo configura un *firewall* è un informatico, se attacca due cavi è un elettricista.
Una volta chiesi al maestro Canaro perché non avesse mai dato delle indicazioni sull'affidabilità fisica dei server.  
“Se è per questo,” mi rispose “non nemmeno prodotto tabelle per il calcolo del cemento armato.” Solo anni dopo capii cosa intendesse dire.  
Malgrado il suo disinteresse per ciò che lui chiamava: “le cose reali”, la rivoluzione culturale provocata dal maestro Canaro ebbe delle conseguenze anche per i produttori di computer.
La maggior parte di loro fu lenta a percepire i cambiamenti in atto e pagò duramente la sua disattenzione, gli altri prosperarono.  
Anche se il Maestro Canaro non prese mai una posizione definita nella disputa che contrappose i sostenitori della dottrina del *Grande Veicolo* (i *mainframe*) e quelli che erano invece favorevoli al *Piccolo Veicolo* (i PC casalinghi), alcuni alti prelati si dichiararono favorevoli al monoteismo dei *mainframe* e, alla fine, i sostenitori del politeismo furono sconfitti.  
Negli uffici e nelle case, i PC vennero sostituiti da terminali e gli edifici ebbero tutti, oltre al garage e al locale caldaie, un'area CED.
Il territorio fu suddiviso in diocesi, e ciascuna diocesi fu affidata a un diacono che aveva il compito di sovrintendere al corretto funzionamento dei diversi sistemi.  
Sebbene noi, che gli eravamo vicini fin dall'inizio della sua predicazione, sapessimo che era il C++ il suo linguaggio di programmazione preferito, il maestro Canaro lasciò che fosse Java a diventare il linguaggio ufficiale della comunità, subendo senza replicare gli attacchi di coloro che lo accusavano di essersi venduto alla Sun. 
Le procedure esistenti furono tutte riscritte; gli ordini monastici che insegnavano il C++ divennero sempre di meno e alla fine non ce ne furono più.  
Fu solo allora che il maestro Canaro mi parlò per la prima volta del
*C'hi++*.

---

Le nuvole che oscuravano il cielo questa mattina sono scomparse, il cielo della notte trabocca di stelle.
Sono cose che si notano, a mano a mano che si invecchia.
Io le noto da quando ero bambino.

Quello che ti insegnerò non è illegale, ma è come se lo fosse.

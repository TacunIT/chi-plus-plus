---
layout:     manuale
class:      capitolo
index:      15
title:      Il C'hi++
permalink:  /man/chi-plus-plus
precedente: debug
seguente:   spazionismo
bozza:      true
quote:      "Non è necessario che crediate in Dio, ma dovete credere nel Codice."
---


I programmatori junior stanno con i loro maestri almeno cinque anni prima di diventare programmatori senior.
Nan-in ricevette la visita di Tenno, che dopo aver fatto il consueto tirocinio era diventato programmatore senior ed era stato assegnato a un suo progetto.  Era un giorno piovoso, perciò Tenno aveva con sé l’ombrello.
Dopo averlo salutato, Nan-in chiese a Tenno: «Immagino che tu abbia lasciato gli zoccoli nell’anticamera. Vorrei sapere se hai messo l’ombrello alla destra o alla sinistra degli zoccoli».
Tenno, sconcertato, non seppe rispondere subito. Si rese conto che non sapeva portare con sé il suo Zen in ogni istante. Diventò allievo di Nan-in e studiò ancora sei anni per perfezionare il suo Zen di ogni istante.

---

Il C\'hi++ è allo stesso tempo un linguaggio di programmazione, un
atteggiamento mentale e un modo di vivere.

Chi pratica il C\'hi++ scrive codice come se stesse vivendo e vive come
se stesse scrivendo del codice.

Vivere è come scendere in canoa lungo un fiume.

Affannarsi a risalire la corrente è inutile e infruttuoso, perché il
fiume è più forte di noi e non si stanca mai.

Lasciarsi andare alla corrente è pericoloso, perché ci si potrebbe
parare davanti un ostacolo e noi non avremmo modo di evitarlo.

È necessario quindi remare solo quel tanto che ci permette di essere più
veloci della corrente e di schivare gli ostacoli che, di volta in volta,
si presentano sul nostro cammino.

Similmente, scrivere del buon codice significa scrivere solo il codice
necessario a raggiungere lo scopo che ci si è prefissi. Aggiungere una
sola virgola in più è sbagliato, perché rende più difficile il debug e
più lento il programma.

Chi pratica il C\'hi++ applica lo stesso principio alla sua vita, e
compie solo le azioni necessarie, ignorando tutto ciò che è superfluo.

Capire quali sono le azioni necessarie è semplice, così com'è semplice,
quando si naviga su un fiume, capire qual è la direzione della corrente.

Tutte le cosmogonie che sono state formulate nel corso dei secoli hanno
una caratteristica comune: richiedono una certa dose di fede in qualcosa
di cui non è possibile provare l'esistenza; uno o più elementi fittizi e
sovra-naturali, che si introducono nel sistema per spiegare ciò che non
è possibile dimostrare praticamente.

Credere in queste entità richiede un'abiura più o meno marcata delle
nostre capacità cognitive e, spesso, l'accettazione di condizioni più
paradossali di quelle che si cercava di spiegare originariamente.

Ma, come diceva sempre il Maestro Canaro: "la Verità è semplice".

Qualunque spiegazione che richieda dei parametri correttivi, è inesatta.

Una volta, poco prima di morire, il Maestro Canaro mi disse che,
utilizzando i costrutti tipici del C\'hi++, si poteva scrivere la
dimostrazione dell'ultimo teorema di Fermat su una bustina di
fiammiferi.

*Chi*, in giapponese, vuol dire "respiro".

L'Universo è scritto in C\'hi++.

L'Universo respira.

Ciò che noi percepiamo come eternità altro non è che un singolo respiro
dell'Universo, una delle innumerevoli eternità che si sono succedute
dall'inizio dei tempi.

Ogni respiro dell'Universo comporta una fase di espansione e una fase di
contrazione.

I punti terminali di ciascuna fase prevedono l'annichilimento di ogni
forma di vita senziente.

Al contrario, nei periodi intermedi nascono e muoiono innumerevoli
mondi.

Su ciascuno di questi innumerevoli mondi nascono e muoiono innumerevoli
esseri

Ciascuno di questi innumerevoli esseri, nel corso della sua vita, compie
una serie di azioni che influenzano la sua esistenza e quella dei suoi
simili.

Le possibili permutazioni di queste innumerevoli azioni per questi
innumerevoli esseri per questi innumerevoli mondi sono quasi illimitate.

Quasi.

Il tempo, al contrario, è illimitato, quindi può capitare che una
determinata sequenza di eventi, già avvenuta in un precedente respiro
dell'Universo, si ripeta, con condizioni simili, in un respiro
successivo.

Ciò vuol dire che, con buone probabilità, io e te abbiamo già avuto
questa conversazione in una o in migliaia delle nostre esistenze
precedenti.

In Borges, *Finzioni*: lo scrittore che vuole riscrivere Don Chisciotte
dice che potrebbe farcela, se solo fosse immortale (v. *Breve storia
dell'Infinito*). La stessa cosa vale per l'Universo: avendo a
disposizione un tempo infinito, la ripetizione è inevitabile.

Chi pensa che io voglia fare il debug dell'Universo non sa nulla del
*C\'hi++*.

Rispetto agli altri linguaggi di programmazione, ha una peculiarità: non
consente errori di programmazione, ma solo di esecuzione.

Ciascun ciclo di vita dell'Universo è una sessione di debug.

Il codice è perfetto, siamo noi a fare gli errori.

Paul Erdós sosteneva che Dio possedeva un libro transfinito (più grande
dell'infinito) nel quale erano raccolte le migliori dimostrazioni di
tutti i teoremi matematici, dimostrazioni eleganti e perfette.

Non esiste l'anima: siamo solo epifenomeni, aggregazioni temporanee di
materia.

Come variabili all'interno di un programma, esistiamo solo all'interno
del blocco di codice in cui siamo dichiarate.

Nasciamo, svolgiamo il nostro compito e infine scompariamo, liberando la
memoria che avevamo allocato.

Tao-Tê-Ching, XVI (J.J.L. Duyvendak, Fabbri Editori): *Infatti gli
esseri fioriscono e (poi) ognuno torna alla propria radice. Tornare alla
propria radice si chiama la tranquillità; ciò vuol dire deporre il
proprio compito. Deporre il proprio compito è una legge costante. Colui
che conosce questa legge costante si chiama illuminato. Colui che non
conosce questa legge costante agisce da stolto e attira su di sé la
disgrazia.*

Fintanto che il programma gira, quella stessa memoria sarà utilizzata
più e più volte per creare nuove variabili.

Poco importa se saremo di nuovo noi, oppure altre entità, perché il
programma continuerà a girare per sempre e anche se ci fosse solo una
probabilità su un miliardo che tornino a verificarsi le condizioni che
hanno portato alla nostra esistenza, prima o poi quelle stesse
condizioni si verificheranno ancora, e noi saremo di nuovo qui a vivere
la nostra vita.

La questione a questo punto è: esiste un disco rigido dell'Universo, o
gira tutto in memoria RAM?

Coloro che si sforzano, in questa vita, di eseguire i precetti della
loro religione perché pensano che gliene verrà reso merito dopo la
morte, sbagliano due volte.

Non esiste il Paradiso e non esiste nessuna vita eterna, ma solo
un'eternità di vite.

L\'Universo *è* il Paradiso: siamo noi che lo utilizziamo
impropriamente.

Ci sono due forze, contrapposte. Come dice Poe, una è la gravità, che
tende a riunire tutto nell\'Uno; l\'altra è l\'elettricità, che separa e
disperde.

Servono tutte e due: se ci fosse solo la gravità, ci sarebbe solo
l\'Uno, se ci fosse solo l\'elettricità, ci sarebbe l\'entropia.

Alla lunga (molto lunga), una condizione simile porterebbe a un Universo
piuttosto noioso, quindi, devono esserci entrambe, in continua
opposizione.

È questo che permette l\'esistenza.

Ciò che le religioni non dicono è che non si può andare in Paradiso da
soli: o ci andiamo tutti, o non ci va nessuno.

Non c\'è nient\'altro da capire.

---
layout:     pagina
class:      articolo
title:      Penetration
permalink:  /opt/penetration
footer:     true
---

<section class="citazione">
Un maschio, invece, non copula mai abbastanza con un numero
sufficiente di femmine diverse: per un maschio, la parola <i>eccesso</i> non
ha significato.<br />
<span>R. Dawkins</span>, Il Gene Egoista
</section>

Vi siete mai chiesti a cosa serva l'imene?

L'evoluzione ha dotato le femmine di forme e ghiandole atte ad attirare
il maschio, di aree fittamente innervate per rendere piacevole e
desiderabile il rapporto sessuale, ma, allo stesso tempo, ha frapposto
un ostacolo doloroso fra quel desiderio e la sua (prima) soddisfazione.
Perché?

Se non vi siete mai posti il problema, vergognatevi di voi stessi: in
quanto esperti di sicurezza, dovreste interessarvi a tutto ciò che
impedisce la penetrazione in un apparato; se al contrario, questa
apparente contraddizione ha incuriosito anche voi, sappiate che una
risposta c'è, e che è perfettamente coerente con i principi
evoluzionistici.

Perché un determinato patrimonio genetico possa perpetuarsi, non è
sufficiente che uno spermatozoo fecondi l'ovulo: è necessario anche che
l'organismo nato da quell'unione cresca e si riproduca a sua volta. Se
i genitori cooperano allo svezzamento, è più probabile che il neo-nato
riceva le cure necessarie a crescere forte e sano; se, invece, i
genitori abbandonano la prole, le cose si fanno più difficili.

In uno studio di Maynard Smith, le quattro casistiche possibili sono
identificate dal nome della specie animale che le adotta:

| Specie | Comportamento
|---|---|
|  Anitra     | il maschio abbandona, la femmina alleva
|  Spinarello | la femmina abbandona, il maschio alleva
|  Moscerino  | entrambi i genitori abbandonano
|  Gibbone    | entrambi i genitori allevano

Ora, la madre, specie nel caso dei mammiferi, ha delle difficoltà
oggettive ad abbandonare la prole (se non altro nei primi nove mesi dopo
il concepimento), ma cosa spinge il maschio a restare "in famiglia"?  
Parliamoci chiaro: da un punto di vista statistico, il maschio ha più
probabilità di perpetuare il suo patrimonio genetico se feconda più
femmine. Certo, i suoi figli, affidati solo alle cure materne, avrebbero
minori probabilità di sopravvivere fino all'età adulta, ma, ponendo che
il maschio riesca a fecondare quattro femmine, se anche il 50% della
prole non riuscisse a sopravvivere, in capo a nove mesi, resterebbero
ancora due copie del suo DNA in circolazione; il doppio di quello che
otterrebbe con la monogamia. A lui converrebbe.
La femmina, al contrario, ha tutto l'interesse a far sì che il maschio
rimanga: potrà difenderla dai predatori e, soprattutto, potrà occuparsi
dei piccoli quando lei va a fare shopping con le amiche. Deve perciò
accoppiarsi solo con un maschio di comprovata affidabilità, e l'unico
modo per verificare l'affidabilità del maschio è di rendergli le cose
difficili.  
Dawkins, nel libro citato all'inizio, indica le diverse strategie
possibili con i termini: *sfacciata*/*ritrosa*, per quanto riguarda le
femmine e *fedele*/*seduttore* per quanto riguarda i maschi.  
In un mondo in cui tutte le femmine siano *sfacciate*, l'equazione:

> pizzeria + cinema = sesso

spingerà il maschio ad adottare una strategia da *seduttore.*
Se invece i termini dell'equazione fossero:

> sesso = aperitivo +ristorante + teatro + diamante + fidanzamento + casa + matrimonio

il maschio dovrebbe pensarci due volte, prima di lasciare il tetto
coniugale in cerca di altre femmine: gli converrebbe piuttosto fare un
secondo figlio con la sua compagna.  
È chiaro che questa tecnica funziona solo se viene adottata dalla
maggioranza delle femmine della specie, ma, come dimostra Dawkins,
*indipendentemente dal rapporto sfacciate/ritrose nella popolazione
femminile iniziale*, è molto probabile che sul lungo periodo le
oscillazioni del comportamento ritrosa/sfacciata si stabilizzino in
quella che lui chiama una *ESS* (*Evolutionary Stable Strategy*), ovvero
una strategia che, se adottata da una parte della popolazione, tende
prevalere sulle strategie alternative.
Secondo il calcoli di Dawkins, perché si possa instaurare una simile
ESS, nella popolazione femminile devono esserci 5/6 di femmine ritrose e
5/8 di maschi fedeli.  
A questo punto, anche i sistemisti AS/400 avranno capito a cosa serva
l'imene: rendendo difficile e doloroso il primo rapporto sessuale, fa
sì che la maggioranza delle femmine adotti istintivamente quel
comportamento ritroso che offre le migliori probabilità di sopravvivenza
del patrimonio genetico. Come abbiamo visto, però, una volta adottata,
la strategia della "femmina ritrosa" si stabilizza inevitabilmente nella
popolazione e i poveri maschi, fedeli o seduttori che siano, alla fine
devono cominciare a pagare ciò che fino ad allora hanno avuto gratis, o
a basso costo. E qui cominciano i problemi.  
Per semplicità, immaginiamo di avere 48 maschi e 48 femmine: se i
calcoli di Dawkins sono giusti, la popolazione sarà così suddivisa:

<div style="padding:1rem 4rem;">
40 ritrose  <br/>
 8 sfacciate<br/>
30 fedeli   <br/>
18 seduttori<br/>
</div>

Considerata la tendenza dei seduttori a fruire di più di una donna, è
facile vedere quanto sia difficile, per un maschio, ottenere
soddisfazione ai suoi legittimi e naturalissimi desideri.
In simili condizioni, è facile ipotizzare che la lotta per le femmine
diventi accanita e che solo gli esemplari migliori riescano a prevalere.
Quando ciò avverrà, cosa faranno, gli altri?  
Dipende: chi sa scrivere, scriverà un libro o un film sul suo amore
travagliato per la ritrosa o la sfacciata di turno, nella speranza che
questo gli permetta di conquistarla; chi sa leggere, diventerà critico
letterario e cercherà di denigrare i rivali scrittori per sminuirli agli
occhi delle femmine residue; chi sa parlare, farà il politico e cercherà
nella dominazione sociale un succedaneo alla dominazione carnale.
Chi non sa fare nulla di tutto ciò, molto probabilmente diventerà un
pirata informatico.  
Non umiliate la vostra intelligenza replicando che, al giorno d'oggi,
le proporzioni fra ritrose e sfacciate sono, nella migliore delle
ipotesi, invertite, e che la moda e l'atteggiamento delle femmine sono
un continuo richiamo sessuale per il maschio. Non è questo il punto.
Cento anni di femminismo e di moda non possono opporsi a centomila
anni di evoluzione e comunque, rendersi appetibile è qualcosa che le
donne hanno sempre fatto. Ciò che ci interessa qui, è ciò che succede
quando il maschio abbocca all'amo: cinque volte su sei, la donna si
ritira e dice: "Io? non stavo mica pescando!".  
In questi casi, il maschio più forte saprà, per istinto o per
esperienza, che la ritrosia femminile altro non è che una forma criptica
di invito; la sua forte personalità non gli farà nemmeno prendere in
considerazione l'ipotesi di un rifiuto e lo spingerà a ritentare
l'attacco più e più volte, fino alla vittoria.  
L'esemplare più debole o insicuro, però, non riuscirà a vedere questo
diniego per quello che è in realtà, e lo leggerà piuttosto come
un'ulteriore riprova della sua inadeguatezza. Sentendosi vinto dalla
vita, costui vedrà l'elica del suo DNA trasformarsi in un binario morto
e, come un santo taoista, abbandonerà ogni interesse per le cose mondane
(igiene personale e alimentazione bilanciata in primo luogo),
ritirandosi in una buia stanza ronzante di ventole, per mettere in atto
la sua vendetta contro il Mondo. Incurante dello scorrere del tempo (le
serrande sono abbassate) e dell'alternarsi delle stagioni (un
condizionatore mantiene stabile la temperatura), adotterà
un'interfaccia a caratteri per la sua stessa esistenza, e si consacrerà
alla distruzione di ciò che gli altri hanno costruito.  
Ma, chiedetevi: è proprio questo, ciò che vuole? Distruzione e vendetta?
No davvero.  
Eroe romantico per eccellenza, come Quasimodo, Dantès e Gatsby, il
nostro *black-hat* agisce spinto da una forza ben più grande della
semplice vendetta nei confronti di coloro che l'hanno reso un reietto:
le sue dita guizzano sulla tastiera nella speranza inconscia (o quanto
meno inconfessata) di poter guizzare in seguito, e per ciò, sulle carni
di una delle 48 femmine di cui sopra. Potendo, anche più d'una.  
Si dice spesso che le motivazioni che spingono gli hacker sono il
desiderio di notorietà, i soldi o l'ideologia, ma è un modo molto miope
di considerare il problema, ed è precisamente questa miopia che ci ha
impedito, fino a ora, di riuscire a risolverlo.
Pensateci bene: perché un uomo desidera i soldi o la fama (sia essa fama
di pirata o di paladino)? A cosa servono, davvero, i soldi e la fama, se
non a rimorchiare le donne?
Certo, mi si potrà obiettare che esistono degli hacker di bell'aspetto
e di buon successo con le donne, ma è un'opposizione labile: il fatto
che sia esistito un Marcel Marceau non rende migliore, o meno patetico,
il mimo che si esibiva ieri davanti al bar dove stavo prendendo
l'aperitivo.  
D'altro canto, pensate a cosa fanno *effettivamente* gli hacker:

> alterano programmi e/o sistemi, per accedere a risorse che altrimenti gli sarebbero negate.

Non vi fa venire in mente nulla?
Non a caso, prima, ho utilizzato il termine "criptico", riguardo
l'atteggiamento femminile.
L'hacker sa che le donne sono criptiche, e allora studia la
crittografia.
Sa che sono impenetrabili, e allora studia le tecniche di intrusione.
Sa che non gli daranno mai nulla gratis, e allora impara a forzare i
programmi commerciali.
È una correlazione talmente ovvia che solo un sociologo non riuscirebbe
a vederla.  
E mentre voi vi fate un bell'esame di coscienza, io concludo questo
articolo descrivendovi quella che ritengo essere l'unica soluzione
possibile al problema della pirateria informatica. Non un firewall, non
un software di scansione, non una costosa consulenza: questi sono solo
rimedi sintomatici e non scalfiscono minimamente la causa prima del
male.
Ciò di cui abbiamo bisogno davvero è di arrivare alle radici stesse del
problema, estirpandolo una volta per tutte, quindi:

<p style="font-size:1.25rem;margin:1rem 0;text-align:center;">CONVINCIAMO LE DONNE A DARLA VIA PIÙ FACILMENTE!</p>

Se riusciremo a vincere l'innata ritrosia delle femmine nei confronti
della copulazione, elimineremo la causa prima dell'esistenza degli
hacker. Tutti i 48 maschi della nostra popolazione, belli o brutti che
siano, disporranno di una o più donne con cui giacersi e non avranno più
né il desiderio né l'occasione di dedicarsi ad attività delittuose o
comunque moleste.
Guarderanno alla loro passata misantropia con un misto di tenerezza e
rimorso ed esorteranno i loro figli (quelle meravigliose macchine cui
hanno affidato la perpetuazione del loro patrimonio genetico) a fare i
bravi, se no viene il *black-hat* e se li porta via.
Qualcuno di noi (il sottoscritto per primo) si troverà senza lavoro, ma
la cosa non lo preoccuperà più di tanto: un lavoro che gli fornisca i
soldi per una pizza e per un cinema lo troverà di certo.
Se siamo fortunati, elimineremo anche i politici e i critici letterarii.  
Vale la pena di tentare.

<section class="pagina cover" >
<header>
	<h1>C'hi++</h1>
	<h2>Proposta per una metafisica _open-source_</h2>
<header>
<div class="dati">
	<p><label>Autore  </label>Carlo Simonelli <r@canaro.net></p>
	<p><label>Versione</label>0.4.2</p>
	<p><label>Data    </label>10 Dicembre 2018</p>
</div>
	![](http://media.canaro.net/imago/seal.png)
</section>

<p class="citazione">
Finis totius et partis est, removere viventes in hac vita de statu miserie et perducere ad statum felicitatis.<br/>
<span>Dante Alighieri - </span>Epistola XIII a Cangrande della Scala
</p>

##Premessa

###Scopo della religione
La religione dovrebbe aiutare l'Uomo a vivere meglio.

Dovrebbe dare uno scopo alla nostra esistenza, aiutarci a superare i
momenti di dolore e definire una scala di valori che ci permetta di
prendere delle decisioni in quei casi in cui il raziocinio o il semplice
buon senso non possono esserci d'aiuto.

Tanto per fare un esempio: se vi ponessero queste tre domande, cosa
rispondereste?
<ol class="domande">
<li >Una ragazza è rimasta incinta a séguito di una violenza: può decidere se abortire?
<li><a name="domanda-B"></a> Un uomo, condannato per omicidio, in carcere ha ucciso altri due carcerati e una guardia: va condannato a morte o no?
<li>Un uomo è gravemente malato e vive grazie a delle macchine: può
    decidere di spegnerle o no?
</ol>
Come vedremo fra poco, la religione può aiutarvi a trovare una risposta
in questi casi.

Nulla vi assicura che sia la risposta giusta - nulla potrebbe farlo - ma
almeno è una risposta.

Finora, però, le religioni non hanno aiutato l'Umanità a vivere meglio,
anzi: hanno avuto spesso l'effetto opposto perché sono state prese a
pretesto per guerre, soprusi e contrasti più o meno violenti, al punto
che molte persone pensano che si vivrebbe meglio in un Mondo senza
religioni.

###Un primo problema delle religioni

La tendenza a produrre effetti opposti a quelli auspicati è un problema
legato alla natura stessa delle religioni.

Dovendo interessarsi di argomenti di carattere universale, che non
possono trovare una risposta razionale certa, le religioni sono
costrette a dedurre le regole della propria dottrina da una serie di
*assiomi*.

Gli assiomi, in quanto tali, non devono essere dimostrati[^1] e i
seguaci della religione, i quali, non a caso, sono detti: "fedeli" o:
"credenti", li devono accettare per buoni senza metterli in
discussione.

Gli assiomi, o *dogmi* sono quindi i pilastri su cui si regge
l'edificio della dottrina; se uno di essi si indebolisse o, peggio, se
fosse rimosso, l'edificio rischierebbe di crollare, quindi ogni forma
di dubbio o di eresia è vista dagli apparati ecclesiastici come un
potenziale pericolo che va scongiurato a ogni costo.

La storia, anche recente, ci insegna che molti fedeli preferiscono
abiurare i principii della loro Fede piuttosto che metterli in
discussione; questo, però, è un problema degli esseri umani, non delle
religioni.

###Un altro problema delle religioni

Le religioni, per quanto ispirate, sono opera dell'uomo, non di Dio e,
come tutte le opere dell'uomo, sono soggette a errori e incongruenze.

Come esempio, immaginiamo che esista una religione chiamata: *Buonismo*
i cui dogmi siano:

<ol class="dogmi">
	<li>Dio esiste
	<li>Dio ha solo proprietà positive 
	<li>Dio ha creato l'Universo
</ol>

Partendo da questi assiomi (non dimostrabili) e sapendo che l'Uomo fa
parte dell'Universo, i Buonisti deducono che:

<ol class="dogmi" start="4">
	<li> Dio ha creato l'Uomo
</ol>

Certi che la vita sia un dono di Dio all'Uomo e che Dio ha solo
proprietà positive (onnipotenza, misericordia, bontà, giustizia, ecc.), i Buonisti deducono che la vita sia un dono positivo
e come tale vada preservato.
Di conseguenza, se qualcuno gli facesse le domande viste all'inizio, un
Buonista non avrebbe dubbi e risponderebbe NO in tutti e tre i casi,
perché la sua religione gli impedisce di rifiutare o sottrarre ad altri
un dono divino.

Molti potrebbero non essere d'accordo con questa posizione (io, per
esempio), ma nessuno potrebbe criticare il buonista, che decide in
maniera coerente con il suo Credo.

Se però si domandasse allo stesso individuo:

<ol class="domande" start="4">
<li ><a name="domanda-D"></a>
	Se Dio è buono, giusto e misericordioso, perché nell'Universo 
	da Lui creato esistono stupratori, omicidi e malattie?
</ol>

il povero Buonista non saprebbe cosa rispondere, perché per farlo
dovrebbe sconfessare almeno uno degli assiomi su cui basa la sua visione
dell'esistenza.
Dovrà quindi rifugiarsi in una risposta generica, chiamando
in causa l'imponderabilità delle decisioni divine, oppure condannarvi
al rogo come eretico.
<br /><br />
Con buona pace di John Lennon, le cose non andrebbero meglio in un Mondo
senza religioni: se le stesse domande le faceste a un giudice, vi
risponderebbe che sì, la ragazza può abortire, ma né il condannato né il
malato possono essere uccisi, perché la Legge lo vieta.

Se però gli domandaste:

<ol class="domande" start="5">
<li >
    Perché si può uccidere qualcuno che non ha fatto nulla di male
    perché ipoteticamente potrebbe rendere infelice la vita di sua
    madre, mentre non si può uccidere chi ha già fatto del male o chi ha
    una vita sicuramente infelice?
</ol>

Il buon giudice non avrebbe meno difficoltà del Buonista a trovare una
risposta.
La Legge gli impedirebbe di mandarvi al rogo, ma gli consentirebbe
comunque di spedirvi in prigione, dove trovereste ad attendervi il
soggetto della domanda [B](#domanda-B).

###*Debug* del Buonismo
Abbiamo visto che i tre assiomi del Buonismo:

<ol class="dogmi">
	<li>Dio esiste
	<li>Dio ha solo proprietà positive 
	<li>Dio ha creato l'Universo
</ol>

pur nella loro semplicità, diventano incoerenti se li si confronta con
la natura percepibile dell'Universo e della vita.

Ciò vuol dire che il modello logico/esistenziale del Buonismo, così com'è, 
non funziona; o meglio: che funziona solo in una percentuale limitata di casi.

Un buonista non può ammetterlo, perché diventerebbe un eretico, ma noi
sì e possiamo anche cercare di capire cos'è che non va in questo schema
per provare a migliorarlo in modo che funzioni nel maggior numero
possibile di casi.

Per prima cosa, proviamo a negare uno per volta i tre assiomi e vediamo
se le cose migliorano:

#### Prima ipotesi: *Dio non esiste*
Negare il primo assioma equivale a eliminare del tutto la dottrina
Buonista: se Dio non esiste, non può essere buono e non può aver creato
l'Universo. Il sistema diventa coerente, ma a caro prezzo.

Vediamo se si può fare di meglio.

#### Seconda ipotesi: *Dio non è buono*
Negando il secondo assioma, il nostro modello esistenziale diventa
coerente senza annichilirsi, che è già un bel passo avanti rispetto alla
prima ipotesi, ma la nostra condizione non è che migliori molto, perché
ci troviamo abbandonati in un Universo cattivo in balìa di un Dio
malvagio.

Vale la pena di provare ancora.

#### Terza ipotesi: *L'Universo non è stato creato da Dio*
Se ipotizziamo che Dio esiste, è buono, ma l'Universo non è opera sua,
bensì del Diavolo, otteniamo un modello coerente e tutto sommato
accettabile.
Sì, d'accordo, saremo condannati a vivere in un luogo dove esistono
dolore e morte, ma solo per i pochi anni che passiamo su questa Terra;
poi tutto si sistemerà.
<br>  
Fra le tre, quest'ultima è l'ipotesi più appetibile, ma solo se
l'uomo è in possesso di un'anima, ovvero di uno spirito che condivida
parte dell'essenza di Dio e che si riunirà a Lui dopo la morte.
Se l'anima non c'è, ovvero se in noi non alberga una scintilla dello
Spirito Divino, siamo solo dei pezzi dell'Universo: vivremo nel dolore
e dopo la morte sarà tutto finito per sempre.

Qualunque visione della vita basata su questi presupposti è
inaccettabile perché, mancando un Aldilà e una beatitudine condizionata
al nostro comportamento terreno, ciascuno cercherebbe di ottenere il
massimo possibile dagli anni che vivrà, pensando solo a sé stesso senza
alcun rispetto per il suo prossimo[^2].
<br><br>
Priva del concetto di anima, la religione diventerebbe logicamente
solida, ma non assolverebbe al suo còmpito primario, che è quello di
rendere migliore la vita dell'Uomo; quindi, se vogliamo rinnegare il
terzo dogma del Buonismo senza fare danni, dobbiamo essere certi che
esista un'anima.
Siccome, di fatto, non possiamo esserne certi, dobbiamo imporre questa
condizione come dogma:

<ol class="dogmi" start="4">
	<li>  L'uomo ha un'anima.
</ol>
 
Questo piccolo atto di fede ci permette di rispondere senza esitazione
alla domanda [D](#domanda-D):

> Dio è buono, giusto e misericordioso. Nell'Universo esistono
> stupratori, omicidi e malattie è perché l'Universo è opera del Diavolo.

Si tratta però di una vittoria parziale, perché aumentando il numero dei
precetti abbiamo aumentato la complessità del nostro modello e, di
conseguenza, la probabilità di generare errori o incongruenze:

<ol class="domande" start="6">
<li >
	Se l'Universo è stato creato dal Diavolo, perché l'Uomo, che fa
    parte dell'Universo, dev'essere stato creato da Dio?
</ol>

### A Shanghai esiste un uomo di nome Mario
Dato che non è possibile rendere coerente il Buonismo modificando i suoi
precetti, dobbiamo assumere che uno di essi sia errato ed eliminarlo.

Eliminare il primo precetto (*Dio esiste*) non è possibile, perché gli
altri due si riferirebbero a un'Entità che non è definita.

Eliminare il terzo precetto (*Dio ha creato l'Universo*) equivale a
dire: "A Shanghai esiste un uomo di nome Mario"; se Dio c'è ed è
buono, ma se non ha alcuna relazione con l'Universo e la nostra
esistenza, a noi, cosa importa?

Se però eliminiamo il secondo precetto, (*Dio ha solo proprietà positivie*) 
tutto magicamente si aggiusta:
Dio esiste, ha creato l'Universo e l'Uomo, ma non è possibile dire se
sia buono o meno, perché è improprio classificare l'essenza del
creatore con gli attributi del creato; sarebbe come se i *byte* di un
computer si chiedessero se il Programmatore valga I o 0.
<br>  
Senza la premessa, conseguente al secondo precetto: *Se Dio è buono,
giusto e misericordioso*, la famigerata domanda [D](#domanda-D) non è
più contraddittoria: se qualcuno ce la facesse, adesso, risponderemmo:

> Nell'Universo creato da Dio esistono stupratori, omicidi e malattie
> perché ciò fa parte del Suo disegno, che noi non siamo in grado di
>comprendere.

Per quanto simile all'ipotetica *risposta generica, che chiama in causa
l'imponderabilità delle decisioni divine* data dal Buonista prima di
mandarci al rogo, la nostra sarà una risposta coerente (oltre che
umile), perché non presuppone alcuna qualità, positiva o negativa che
sia, di Dio.

Soprattutto, noi non affermiamo di sapere cosa sia buono/giusto e cosa
non lo sia, perché in effetti, non lo possiamo sapere:

<ul class="domande">
<li >
	Austria, 1889; a séguito di complicazioni post-parto, muore il figlio di
	un doganiere: Dio è stato buono o cattivo?
<li>  
	Il doganiere si chiama Alois Hitler. Dio, è stato buono o cattivo?
</ul>

Dire che Dio esiste e che ha creato l'Universo è ragionevole:
l'Universo esiste e quindi esiste necessariamente qualcosa, - se non proprio
un signore con la barba bianca, almeno un fenomeno o una funzione - che
possiamo considerare come suo Principio Creatore. Al contrario, dire che
questo principio creatore sia «buono» è ipotetico; riflette una nostra
speranza, che non dev'essere necessariamente vera.
<br>  
È sbagliato proiettare le proprie speranze o le proprie convinzioni nei
dogmi di una religione.
È sbagliato, ma frequentissimo, anche fra i non credenti. Come abbiamo
visto, per spiegare l'incongruenza fra l'idea di un Dio buono e la
non-bontà dell'Universo da Lui creato, abbiamo tre possibilità
differenti:

-   dire che Dio non esiste;
-   dire che non è buono;
-   dire che non ha creato l'Universo.

Delle tre, la prima è la meno "conveniente", eppure la maggior parte
dei non-credenti preferisce negare l'esistenza di Dio piuttosto che
mettere in discussione la Sua bontà.

Il perché, chiedetelo a loro.

### Buonismo 2.0
Rimuovendo il secondo precetto, siamo riusciti a rendere coerente la
dottrina Buonista, ma allo stesso tempo abbiamo rimosso la ragion
d'essere del suo nome; se Dio non è buono, che senso ha, chiamarsi:
*Buonisti*?
Non è solo una questione di carta intestata: dalla presunta bontà di
Dio, la dottrina buonista deriva l'obbligo per l'Uomo di essere
altrettanto buono; mancando il precetto decadrebbe anche l'obbligo e si
aprirebbero le porte all'anarchia.
<br>  
Stando così le cose, abbiamo due possibili scelte: o agiamo da logici e
privilegiamo la coerenza del nostro modello, anche a costo di
giustificare azioni esecrabili da parte di chi non si sente più in
dovere di essere buono, o agiamo da pastori e privilegiamo la sicurezza
del nostro gregge, anche a costo di sentirci dire che le nostre
convinzioni sono contraddittorie.
<br>  
Se scegliamo la logica, però, saremo costretti a scinderci dai Buonisti;
la nostra dottrina non sarà un'evoluzione del Buonismo, ma sarà al
contrario una dottrina a sé stante, che ha dei punti di contatto con il
Buonismo, ma anche dei punti di attrito.
I punti di attrito e gli scismi provocano sempre dei conflitti e così,
il nostro tentativo di rendere migliore la religione Buonista avrà
ottenuto un risultato diametralmente opposto a quello che ci eravamo
prefissi.
<br>  
C'è un modo per evitarlo?

### Imparare dagli errori
L'esempio riportato sopra ha evidenziato dei problemi che possiamo
considerare congeniti a tutte le religioni:

-   i dogmi, che sono le fondamenta delle dottrine, sono facilmente
    attaccabili perché non possono essere dimostrati, ma solo accettati
    per fede;
-   una religione può avere delle difficoltà nel modificare la propria
    dottrina, anche quando sa che uno dei suoi dogmi non è corretto;
-   la contestazione di un dogma causa quasi inevitabilmente una
    separazione e le separazioni è probabile che sfocino in conflitti.

Oltre ai problemi tipici delle religioni, abbiamo rilevato alcuni
problemi tipici degli esseri umani:

-   la tendenza a difendere i proprî principî anche con mezzi che
    contrastano con i principî stessi;
-   la tendenza a influenzare la propria obiettività con le proprie
    speranze.

Per correggere o quanto meno mitigare questi problemi, una religione
dovrebbe quindi:

<ol class="da-fare">
<li>
	limitare il numero dei dogmi;
<li>
	limitare gli elementi metafisici e le accettazioni per fede;
<li>
	non proporsi come Unica Verità Incontestabile, ma come
    un'approssimazione sicuramente incompleta e perfettibile della
    Verità;
<li>riconoscere le contraddizioni della dottrina e analizzarle
    obiettivamente, anche se ciò porterà a modificare la dottrina
    stessa.
</ol>

Pur se complesso, tutto questo è possibile.

## C'hi++
Da circa dieci anni sto sviluppando una metafisica che rispetta le
condizioni viste sopra e che, soprattutto, è del tutto indipendente
dall'esistenza di una o più Divinità.
L'ho chiamata *C'hi++*, un gioco di parole fra il termine giapponese
*C'hi* (ovvero: *soffio vitale*) e il linguaggio di programmazione
chiamato *C++*.
Non è un accostamento casuale: la mia intenzione è quella di gestire
l'evoluzione della mia teoria così come si gestisce il software; in
particolare, il software cosiddetto: *open-source.*

### Software open-source
Contrariamente al software realizzato da un individuo o da una società a
scopo di lucro, il software *open-source* è il prodotto della
collaborazione di diversi programmatori che rendono disponibile il
frutto del loro lavoro a titolo gratuito, pubblicando anche il codice
sorgente del sistema.

Rispetto al software cosiddetto: *proprietario*, ovvero il software realizzato da una persona o da una società che ne detiene i diritti, il software *open-source* ha diversi lati positivi. 
Il primo è che non si paga, ma questo non ha grossa rilevanza nel caso di una religione o di una metafisica. Gli altri lati positivi del paradigma *open-source* che si possono applicare anche nel nostro caso sono:

-   **libertà:** non impone legàmi con uno specifico fornitore o a uno
    specifico hardware.
-   **duttilità:** può essere modificato per integrarsi con altri
    sistemi software o per adattarsi a specifiche condizioni di
    utilizzo;
-   **sicurezza:** la diffusione del codice sorgente fra la comunità dei
    programmatori fa sì che ci sia un maggior controllo degli errori.

### Versioni
I letterati, gli scultori, i pittori non possono modificare le loro
opere, una volta che sono state pubblicate. Possono dare un ritocco di
colore qui, un colpo di scalpello là, ma si tratta sempre di
aggiustamenti minimi, che non cambiano la struttura stessa
dell'opera.
I Musicisti, i teatranti e, in parte, i cineasti sono un po' più
fortunati, perché possono apportare più facilmente delle modifiche alle
loro opere, ma si tratta comunque di eventi che accadono di rado.
<br>  
Al contrario, la (buona) produzione di software ha il vantaggio di essere in continua evoluzione.
Un software può essere *stabile*, ovvero non avere difetti noti, ma non è mai finito, completo, *perfetto*; sia perché l'utilizzo potrebbe rivelare dei difetti sfuggiti alla fase di test, sia perché delle variazioni del contesto di utilizzo potrebbero richiedere delle modifiche al sistema.

Il (buon) software viene quindi costantemente aggiornato e le diverse versioni di uno stesso prodotto sono numerate in maniera progressiva con dei codici composti da tre numeri separati da punti (p.es. *1.4.3*) che indicano la versione *major*, la versione *minor e* la *patch*.
<br>  
La versione *major* viene incrementata ogni volta che si apportano delle
drastiche modifiche al software, rendendolo incompatibile con le
versioni precedenti

La versione *minor* viene incrementata quando si modifica il codice in
maniera minore, aggiungendo o modificando delle funzionalità in maniera
compatibile con le versioni precedenti.

Il numero di *patch* è incrementato ogni volta che si apportano delle
modifiche o delle correzioni anche minime al sistema.
<br>  
La *major version zero *(0.y.z) è destinata allo sviluppo iniziale,
quando il software non è ancora stabile e tutto può cambiare in ogni
momento.
<br>  
Il versionamento semantico ha anche [altre regole](https://semver.org), ma per quelli che sono
i nostri scopi possiamo fermarci qui.

### Versionamento delle religioni monoteistiche

La tabella seguente riporta un possibile versionamento delle grandi religioni monoteistiche:

| n. | anno | descrizione | changelog
:---: | :---: | --- | :--- |
0.1.0 | 3.200 a.C. | Culti egizi            | Riduzione del numero degli Dei; enoteismo e atenismo POC[^3] del monoteismo.
1.0.0 | 2.000 a.C. | Ebraismo               | Dio è uno; tutti gli altri sono deprecati.
1.0.1 | 1200 a.C.  | 10 Comandamenti Esodo  |  Redazione del manuale utente.
1.0.2 | 621 a.C.   | Deuteronomio           |  Aggiornamento manuale utente.
1.0.3 | 500 a.C.   | Levitico               |  Redazione del manuale di amministratore del sistema.
1.1.0 | 33         | Gesù di Nazareth       |  Evoluzione e *debug* delle regole.
1.1.1 | 60         | Paolo di Tarso         |  Evoluzione delle nuove regole.
1.1.2 | 70         | Vangelo di Marco       |  Documentazione API[^4] versione 1.1.
1.1.3 | 85         | Vangelo di Matteo      |  Documentazione API versione 1.1.
1.1.4 | 95         | Vangelo di Luca        |  Documentazione API versione 1.1.
1.2.0 | 787        | Secondo Concilio Nicea |  Miglioramenti all'interfaccia grafica: permesse le immagini sacre.
1.2.1 | 1284       | Vescovo di Passavia    |  Potenziamento dell'*help-desk* con l'introduzione dei Santi Ausiliatori.
1.3.0 | 1054       | Chiesa Ortodossa       |  Modifiche all'architettura del sistema.
1.4.1 | 1540       | Calvino                |  Modifiche all'interfaccia utente.
2.0.0 | 610        | Islam                  |  Cambio di m*ajor version*: Dio è sempre uno, ma non è lo stesso di prima.
2.1.0 | 657        | Sunniti                |  Modifica alle regole.
2.2.0 | 661        | Sciiti                 |  Modifica alle regole.

### Versionamento del C'hi++
Il C'hi++ è, in un certo senso, monoteistico, ma non è una religione, quindi deve essere sottoposto a un versionamento autonomo. 
Trattandosi di un sistema ancora in evoluzione, ha come *major version* uno zero:

| n. | anno | descrizione | changelog
:---: | :---: | --- | :--- |
0.1.0 | 2004 |  Proto-C'hi++         | Domenica 12 settembre 2004, scrivevo sul mio blog: *La mia teoria cosmogonica comprende anche due fattori di primaria importanza, colpevolmente trascurati dalle altre teorie: il Minipimer e il concetto di: Immancabile Testa di Pera.*
0.1.1 | 2007 |  Sostiene Aristotele  | Primo tentativo di formalizzare la strana teoria che andavo sviluppando. Ci sono già i quattro dogmi del C'hi++, ma non c'è nessun accenno allo Spazionismo.
0.2.0 | 2009 |  C'hi++               | Iniziata redazione del manuale *C'hi++*. Definizione iniziale dello Spazionismo.
0.3.0 | 2015 |  Manifesto   | Iniziata la redazione di questo documento.
0.3.1 | 2016 |  Adozione git         | Creato acconto per il progetto su GitHub.
0.3.2 | 2018 |  Allineamento         | Allineamento delle versioni git con quelle del Manifesto.
0.4.0 | oggi |  Manifesto Markdown | Conversione del Manifesto in formato MArkdown

Già da queste poche righe è possibile vedere alcuni benefici
dell'approccio open-source alla speculazione filosofica.

Nella versione 0.1.0 del C'hi++, la figura che definisco: *Immancabile
Testa di Pera* era un elemento negativo, assimilabile al Diavolo o alla
Discordia di Empedocle. 
Successivamente, però, ho capito che questa
visione delle cose era la proiezione di un mio desiderio/speranza e sono
passato a un modello meno giudicante, in cui i due Enti che generano
l'Universo non sono in contrapposizione, ma cooperano in maniera simile
allo Yin e allo Yang del Tao o a Prakṛti e Puruṣa dell'Induismo.

Questa modifica, per quanto radicale, non ha avuto nessuna ripercussione
negativa sul resto del modello teorico, *dichiaratamente* fallace in
quanto ancora in fase evolutiva (*major version* 0); anzi: lo ha reso
più robusto perché ha premesso di trovare delle affinità con altre
religioni.
<br />
Se avessimo applicato la stessa modifica al Cattolicesimo,
"riabilitando" la figura del Diavolo, le cose non sarebbero andate
altrettanto bene perché, se il Diavolo non fosse cattivo, non solo
dovremmo mettere in discussione la veridicità di moltissimi passi della
Bibbia - che non può essere messa in discussione perché è la Parola di
Dio -, ma priveremmo la Chiesa della sua funzione primaria che è quella
di salvare le anime, appunto, dal Maligno.

## Release/0.1.1: *Sostiene Aristotele*
A Giugno del 2007 scrissi un documento dal titolo: *Sostiene Aristotele*
che possiamo considerare la versione 0.1.1 del C'hi++. 
Lo riporto di seguito, senza modifiche al testo originale, anche se non sono più d'accordo su alcune affermazioni:

<div class="citazione">
<p>Sostiene Aristotele (e per fortuna lo sostiene nella sesta pagina de: “La metafisica”, ché se l’avesse sostenuto, che so, a pagina quattrocentosettantadue, chissà se l’avrei mai saputo) che la ricerca della conoscenza, “deve in qualche modo portarci a uno stato contrario a quello nel quale si dà inizio alle ricerche”. </p>
<p>Ci si meraviglia di qualcosa, se ne indagano le cause e, una volta che le si è scoperte, ciò che prima meravigliava appare come qualcosa di inevitabile.</p>
<p>L’oggetto di studio, nel caso specifico, è l’Universo.</p>
<p>Dopo anni di ragionamenti, di letture balzane e di teorie ancora più balzane, sono riuscito a formulare una visione delle cose (mi spiace, ma mi rifiuto di scrivere Weltanschauung) che sembra funzionare piuttosto bene e che, soprattutto, è del tutto indipendente dall’esistenza di una o più Divinità.</p>
<p>Perché io ci credo davvero che Dio è la compattificazione di Alexandroff dell’Universo, ovvero un elemento soprannaturale che si introduce nelle “spiegazioni” quando non si sa come rendere conto di qualcosa.</p>
<p>Sfortunatamente però, rattoppare una cosmogonia zoppicante introducendo il concetto di Dio, porta inevitabilmente a dei paradossi, tipo: se Dio è buono, perché permette il male? Che Dio è, uno che prima mi dice di non ammazzare e poi fa morire di fame o di sete o di stenti centinaia di bambini ogni giorno?</p>
<p>Le cose sono due: o il male esiste perché Dio non può evitarlo (e allora perché diciamo che è onnipotente?); oppure il male esiste perché Dio non vuole evitarlo (e allora perché diciamo che è buono?).</p>
<p>Ci sono risposte canoniche a queste domande, ma possono soddisfare giusto l’ascoltatore medio di Radio Maria, io cercavo qualcosa di meglio.</p>
<p>Inoltre, la maggior parte delle religioni richiedono una certa dose di fede in qualche luogo (Paradiso) o condizione (Nirvana) soprannaturale e inconoscibile fino al momento successivo alla morte, e questo mi suonava un po’ di fregatura.</p>
<p>Mi sono chiesto allora se sarebbe stato possibile dare una spiegazione dell’Universo senza introdurre elementi esterni a quelli che conosciamo.</p>
<p>In altre parole, se era possibile creare una metafisica senza elementi metafisici.</p>
<p>Era possibile.</p>
 
<p>Sostiene Aristotele (sempre nelle prime pagine, per fortuna) che le scienze più rigorose sono quelle che richiedono il numero minore di premesse.</p>
<p>La cosa mi conforta, perché la mia ipotesi richiede solo tre premesse per funzionare a livello “base”, e quattro per una visione un po’ più appetibile delle cose.</p>
<p>I tre dogmi principali della mia “religione” sono:</p>
<ol>
<li>le cose possono esistere</li>
<li>l’Universo si espande</li>
<li>se lasci andare un peso, quello ti finisce su un piede</li>
</ol>
<p>Del quarto dogma parleremo dopo, per ora concentriamoci su questi tre:</p>
<br />
<p>Dogma numero uno: le cose possono esistere.</p>
<p>Questo è stato il dogma più facile da formulare, ma è fondamentale, perché se le cose non potessero esistere, tutto il resto non avrebbe senso.</p>
<br />
<p>Dogma numero due: l’Universo si espande.</p>
<p>Questo dogma, se non me l’avessero detto, non l’avrei mai potuto sapere, ma va bene lo stesso.</p>
<p>Allo stato attuale delle nostre conoscenze, tutto lascia supporre che l’Universo fosse, inizialmente, un’unica cosa che, per ragioni non ancora definite(1), è scoppiata disseminando i suoi pezzi in ogni dove.I pezzi si sono raggrumati in stelle e pianeti, permettendoci quindi di formulare il...</p>
<br /> 
<p>Dogma numero tre: se lasci andare un peso, quello ti finisce su un piede.</p>
<p>Qui ho un po’ barato, buttandola in caciara, perché questo, dei tre dogmi, è quello meno comprovabile.</p>
<p>O meglio, a livello locale (che è appunto quello da me utilizzato nella formulazione), è innegabile il fatto che tutto ciò che ci circonda sia sottoposto alla forza di gravità (se lo lasci andare, il martello ti cade sul piede e anche la Terra, o prima o poi, “cadrà” sul Sole), mentre è solo possibile che le diverse parti dell’Universo potranno, o prima o poi, subire l’attrazione l’una dell’altra e ricompattarsi in un Uno.</p>
<p>Poe, in “Eureka”, dice un sacco di fregnacce, ma sostiene una teoria affascinante, ovvero che la forza di gravità non sia altro che la tendenza innata (e metafisica) degli atomi a ritornare all’Uno.</p>
<p>Io lo cito perché l’idea è molto elegante, ma, per quelli che sono i miei scopi, mi limito qui a dare per buona, anche in assenza di prove a suffragio, la tesi secondo cui l’Universo prima o poi collasserà nell’Uno Primigenio.</p>
<br />
<p>Riassumendo, se affermo che l’Universo esiste, inizialmente era Uno, adesso si sta espandendo, ma poi tornerà a essere Uno, credo che l’unica cosa che mi si può contestare è quel: “tornerà” in vece di: “potrebbe tornare”.</p>
<p>Bene.</p>
<br />
<p>Una volta che l’Universo sarà nuovamente collassato nell’Uno, i casi saranno due: resterà Uno per il resto del Tempo oppure esploderà di nuovo, dando vita a un nuovo Universo.</p>
<p>La prima ipotesi è perfettamente lecita, ma è noiosa e contrasta con la tendenza generale delle cose ad avvenire per cicli (le stagioni, per esempio), quindi ce ne disinteresseremo, chiedendoci invece cosa potrebbe succedere se si verificasse un nuovo Big Bang.</p>
<p>Anche qui, le ipotesi sono due.</p>
<p>Una è: potrebbe essere che un Big Bang avvenga solo in determinate condizioni e che quelle condizioni portino necessariamente a un Universo identico a quello come noi lo conosciamo adesso; quindi, se l’Uno esploderà di nuovo, ricomincerà tutto da capo.</p>
<p>La seconda ipotesi è che ogni Big Bang avviene in circostanze e con modalità specifiche e quindi, se l’Uno esploderà di nuovo, nascerà un nuovo Universo, che potrà avere pochi o nessun punto di contatto con quello corrente.</p>
<p>La prima ipotesi è possibile, ma poco probabile, quindi diamo per scontato che sia la seconda, quella corretta; tanto non cambia niente, perché il tempo che noi abbiamo a disposizione per far esplodere e implodere l’Universo è infinito e per quanto bassa possa essere la probabilità che si verifichino due esplosioni uguali, in un lasso di tempo infinito è  impossibile che la cosa prima o poi non avvenga.</p>
<p>In base allo stesso principio, dato per scontato che - o prima o poi - questo Universo tornerà a manifestarsi, è lecito pensare, non per fede, ma in base a un banale calcolo probabilistico, che anche ciò che c’è in esso possa o prima o poi tornare a essere. Noi compresi.</p>
<p>Magari non la prima volta che questo Universo si ripeterà, magari non la seconda, ma se la sequenza esplosione/collasso andrà avanti per sempre, è lecito pensare che in uno dei cicli futuri noi compariremo di nuovo su questa Terra.</p>
<p>Anzi, estendendo retroattivamente gli stessi principi è altrettanto lecito pensare che questa non sia la prima volta che noi siamo qui a dire le nostre battute: per quello che ne possiamo sapere, questa potrebbe essere una commedia che ha avuto più repliche di Cats e di The Rocky Horror Picture Show messi insieme...</p>
<br />
<p>Ma chi siamo, “noi”?</p>
<p>Mi piacerebbe pensare che esiste qualcosa di bizzarro come l’anima, ma come ho detto, questa è una cosmogonia che prescinde da elementi metafisici e quindi ne dovrò fare a meno.</p>
<p>L’idea è che l’anima non esiste e che ciò che noi chiamiamo “anima” altro non sia che una particolare conformazione del circuito sinaptico del cervello.</p>
<p>In altre parole, l’anima è il modo in cui i neuroni del nostro cervello sono collegati gli uni agli altri.</p>
<p>D’altro canto, se non fosse così, se esistesse davvero un’anima che determina il nostro modo di comportarci, non si spiegherebbero gli effetti dell’elettroshock o della lobotomia...</p>
<p>Attenzione, però: dire che l’anima non esiste è pericoloso, perché (semplifico) se l’anima non c’è, allora non posso andare all’Inferno e se non rischio di andare all’Inferno, chi me lo fa fare di comportarmi bene, facendomi un culo così tutta la vita per due soldi? Se davvero l’anima non c’è, mi metto a spacciare droga o a peculare sulle commesse statali e faccio la bella vita.</p>
<p>È questo che ha fatto la fortuna della Chiesa Cattolica: sostenendo l’esistenza dell’anima e propugnando un sistema che prevedeva una pena eterna per peccati risibili, ha prodotto duemila anni di pigoristica accettazione delle iniquità dei potenti ai danni dei deboli (ari-semplifico, i dettagli in: Chi++).</p>
<p>Ma, se le cose stanno come penso io, il fatto che l’anima non esista non ci autorizza a fare il porco comodo nostro, anzi...</p>
<p>Se davvero siamo tutti degli epifenomeni, possiamo manifestarci ora qui ora lì, a seconda dei casi e se io oggi (in questo ciclo dell’Universo) mi manifesto all’interno di Raimondo Canaro, evasore fiscale e filosofo d’accatto, un domani (in un altro ciclo di questa particolare specie di Universo) potrei manifestarmi in Pierluigi Mancuso, ufficiale della Guardia di Finanza.</p>
<p>Similmente, se io oggi (sempre nel senso di: in questo ciclo dell’Universo) mi metto a spacciare droga fregandomene delle persone che ammazzo e delle famiglie che rovino, domani (sempre nel senso...), potrei benissimo ritrovarmi in uno di quei drogati o di quei familiari e subirei le conseguenze delle mie stesse azioni.</p>
<p>È quindi decisamente meglio che io mi comporti bene e che cerchi, per quanto mi è possibile, di convincere anche gli altri a comportarsi bene.</p>
<p>Ora, il concetto di “bene”, a prescindere da una Divinità e da un corpo di regole predefinito non è che funzioni granché (come dimostra, senza volerlo, il libro Un’etica senza Dio di Lecaldano), ma nel nostro caso possiamo definire “bene” quel comportamento che non lede, almeno intenzionalmente, nessuno.</p>
<p>È la differenza, drastica, che passa fra l’agire male e l’agire per il male.</p>
<p>(Anche qui, devo semplificare, ma ho delle dimostrazioni per tutte queste affermazioni...)</p>
<p>C’è una frase bellissima in un libro sulla vita dello spadaccino Myamoto Musashi: </p>
 
<blockquote>
    Non bisogna interferire nel funzionamento dell’Universo,
    ma prima è necessario capire quale sia,
    il funzionamento dell’Universo
</blockquote>
 
<p>Che somiglia molto a una frase di Jacopone da Todi:</p>
 
<blockquote>
    Prima devi sape' perché stai ar monno<br /> 
    quanno sai er perché <br />
    te devi impara' a stacce <br />
 </blockquote>
<p>È (la prima frase) una forma estesa del Wu Wei taoista, ma come possiamo capire se stiamo interferendo nel funzionamento dell’Universo?</p>
<p>È facile: se stiamo agendo in risposta a un’esigenza esterna alla nostra persona, è probabile che siamo sulla strada giusta; se stiamo agendo per soddisfare una nostra personalissima esigenza, è probabile che siamo sulla strada sbagliata. Un po’ la differenza che passa fra lo sparare a un alce per mangiarselo e sparargli per appendersi in casa la sua testa.</p>
<p>Ciascuno di noi è perfettamente in grado di capire se si sta comportando bene oppure male: deve solo chiederselo e darsi una risposta sincera.</p>
<p>Qualche volta non serve nemmeno chiederselo.</p>
<p>Ed è qui che entra in gioco il quarto dogma.</p>
<br />
<p>Il quarto dogma si discosta dai tre dogmi principali perché è l’unico che richiede una certa dose di fede.</p>
<p>Il quarto dogma si discosta anche dai dogmi ordinari, perché invece di imporre in maniera ricattatoria un’affermazione che sarebbe altrimenti piuttosto difficile da credere - Dio è uno e trino, la Madonna era vergine, il Papa è infallibile ecc. - prova a rendere coerenti (all’interno del sistema, ovviamente) dei fatti che non lo sono. Faccio degli esempi:</p>
<blockquote>
“how does a duck knows what direction South is?”, come diceva la canzone dei Crash Test Dummies;</br>
</br>perché, alle volte, agiamo come se sapessimo cosa sta per succedere?</br>
</br>perché, il 24 dicembre del 2004 io, prima di uscire a ubriacarmi con mio fratello, per celebrare l’anniversario della morte del nostro cane, mi sono vestito da bravo ragazzo, con il cardigan e il loden?
</blockquote>
 <p>In parole povere: cos’è quello che comunemente chiamiamo: “istinto” e che Jung, se non ho capito male (probabile) definisce: “inconscio collettivo”?</p>
<p>Non ho una risposta certa a questa domanda, ma solo un’ipotesi: Post-it.</p>
<p>Promemoria che noi, nel corso delle nostre precedenti esistenze, abbiamo appiccicato da qualche parte, per ricordarci di fare o di non fare qualcosa.</p>
<p>Una sorta di memoria persistente, esterna, o comunque non soggetta ai cicli di rinascita dell’Universo.</p>
<p>Se l’Universo fosse un computer, potremmo pensare a tutto ciò che esiste come a un programma che “gira” in memoria e all’istinto (o all’immaginario collettivo) come a qualcosa scritto invece sul disco rigido.</p>
<p>Ogni volta che il computer viene spento, la memoria si svuota e tutto quello che conteneva si perde, mentre ciò che è scritto sul disco rigido rimane lì, in attesa della prossima “accensione”.</p>
<p>Insomma, il dogma numero quattro è: lo sai, perché ci sei già passato.</p>
<p>Non vale per qualunque evento della nostra esistenza, ovviamente, ma solo per quelli importanti: quelli che, nelle nostre precedenti esistenze, hanno prodotto effetti che ci interessa o ri-produrre o evitare.</p>
<p>Non ho ancora capito come facciamo a scrivere questi promemoria, posto che esistano davvero; magari è sufficiente essere molto contenti o molto addolorati per qualcosa, ma so in che maniera possiamo leggerli: evitando di non leggerli.</p>
<p>Evitando di ignorare i segnali che riceviamo, riconoscendo ed accettando la direzione in cui ci porta la corrente anche quando non è quella in cui vorremmo o preferiremmo andare.</p>
<p>Non sto dicendo che sia facile.</p>
<br />
<p>La mia teoria ha un corollario metafisico, ma non ce la farei mai a farlo entrare tutto in queste poche pagine. È il libro che sto scrivendo.</p>
<p>Ne faccio un breve riassunto:</p>
<blockquote>L’Universo è il Paradiso: siamo noi, che lo utilizziamo male, trasformandolo nell'Inferno.</blockquote>
<p>Questa visione ha il pregio di funzionare anche solo con le quattro dimensioni che conosciamo ed è perfettamente compatibile con tutte le principali religioni, oltre che con Imagine di John Lennon.</p>
<blockquote> 
Imagine there's no heaven<br/>
It's easy if you try<br/>
No hell below us<br/>
Above us only sky<br/>
</blockquote> 
<p>Il Paradiso e l'Inferno non sono altrove, sono solo due stati possibili dell'Universo e siamo noi, con le nostre azioni, a decidere in quale dei due vivere.</p>
</div>

## Release/0.2.0: *C'hi++*
Nel 2009 ho cominciato a scrivere *C'hi++*, un manuale di
programmazione scritto nello stile dei libri di filosofia giapponesi del
XVII secolo o, anche, un libro di filosofia nello stile dei classici
giapponesi del XVII secolo, scritto come un manuale di programmazione.  
Questa ambivalenza è presente anche nel titolo, che è un gioco di parole
fra il termine giapponese *C'hi* (ovvero: *soffio vitale*) e il
linguaggio di programmazione chiamato *C++*.
<br />  
Il tono della narrazione è generalmente serio, ma non sempre.  
Ashvaghosha, nell'introduzione alla *Saundarananda*, afferma:

> Questa composizione sul tema della liberazione è stata composta in forma poetica non per procurare piacere, ma per vincere nei lettori la propensione a distrarre la mente; e se ho trattato in esso temi diversi dalla liberazione è stato per renderla piacevole, così come una medicina amara si mescola con il miele per renderla bevibile.

Fatte le debite proporzioni, questo vale anche per C'hi++: molte affermazioni del Maestro sono ironiche e lo stesso nome scelto per gli elementi costitutivi dell'Universo (gli _spazioni_) e per la cosmogonia che ne deriva (lo *Spazionismo*) ha chiaramente un intento auto/ironico.  
Anche i riferimenti alla disciplina estetica della disposizione dei panni sullo stendino, l'*Ikebarba*, hanno lo scopo di stemperare la seriosità del testo, allegerendone la lettura.

### Mitopietica del C'hi++
Il testo riporterà gli insegnamenti che un vecchio maestro tramanda al
suo giovane allievo sulla programmazione in *C'hi++*, ovvero il
linguaggio con cui è stata scritta l'applicazione che gestisce
l'Universo.

<div class="citazione">
Non riuscivo a distogliere lo sguardo dallo schermo, ero come ipnotizzato da quello strano codice che potevo capire solo in parte. In quelle sequenze di istruzioni c’era qualcosa che non avevo mai visto prima: un ritmo, una sorta di indefinibile bellezza di cui mi ero innamorato a prima vista. Chiesi al Maestro di insegnarmi il C++.<br/>
- E perché mai? ci sono linguaggi molto più facili da usare.<br/>
Gli spiegai che non si trattava di un interesse tecnologico, ma estetico e lui restò in silenzio per qualche secondo, considerando quello che avevo detto.<br/>
- Qual’è il dovere di un programmatore? chiese poi.<br/>
Lo pregai di definire meglio la sua domanda.<br/>
- Torna qui domani, se mi saprai dire qual'è il dovere di un programmatore, ti insegnerò il C++.<br/> 
Passai tutta la notte a meditare su quella strana domanda e la mattina dopo mi presentai al Maestro. Dissi che secondo me il dovere di un programmatore era quello di scrivere del buon codice. Il Maestro non distolse nemmeno lo sguardo dallo schermo e disse:<br/>
- Torna qui domani, se mi saprai dire cosa vuol dire scrivere del buon codice, io ti insegnerò il C++. <br/>
Com'è facile intuire, anche il giorno dopo e per diversi giorni a seguire il Maestro trovò il modo di rimandare l’inizio del mio tirocinio con domande ancora più specifiche che andavano a colpire un’imprevista lacunosità delle mie risposte.
Analizzai ogni possibile aspetto della produzione del software, dall’utilizzo delle risorse di sistema alle implicazioni sociali dell’incremento dell'occupazione derivante dall’evoluzione dei programmi, ma non ci fu nulla da fare: ogni volta il Maestro riuscì a trovare una scappatoia per venire meno al suo impegno.<br/> 
Alla fine non ne potei più. Esasperato, dissi che ne avevo abbastanza di quella sua ostinata capziosità: per quanto io potessi essere specifico nelle mie risposte, ci sarebbe sempre stato un margine di indeterminazione. Se voleva insegnarmi il C++ doveva iniziare quel giorno stesso. Il Maestro mi fissò e, sorridendo, spense il suo computer.<br/>
- No, per oggi basta. Vieni domani per la seconda lezione.<br/>
<br/>
Negli ultimi mesi la salute del Maestro è peggiorata e così gli ho chiesto il permesso di trascrivere i suoi insegnamenti per poterli trasmettere a mia volta ad altri discepoli.<br/>
Con mia grande sorpresa, ha accettato.
</div>

### Struttura del testo
I primi tre capitoli inquadrano "storicamente" il contesto in cui si
svolge l'azione, un possibile futuro in cui gli informatici sono diventati una casta sacerdotale:

> la società dipendeva ormai totalmente dai computer e i computer dipendevano dagli informatici; se un giorno avessero deciso di coalizzarsi e di scioperare, avrebbero messo il Paese, se non il mondo intero, in ginocchio.  
> Le psicopatologie tipiche degli informatici, la loro incapacità di gestire, se non addirittura di concepire una vita sociale, rendevano questa ipotesi molto poco probabile, ma era comunque un rischio troppo grosso per essere ignorato.   
Al contrario, l’indottrinamento degli informatici, la loro segregazione in una casta con forti componenti mistico-religiose, li avrebbero tenuti lontani dalle lusinghe dei sindacati e avrebbero reso l’ipotesi di uno sciopero improbabile quanto l’ipotesi di uno sciopero dei sacerdoti.

Nei capitoli seguenti sarà descritto il linguaggio C++, facendo dei paralleli fra i suoi costrutti sintattici e alcuni concetti filosofici. 
Riporto di seguito alcuni esempi, anche si tratta ancora di appunti e non di un testo definitivo: 
<br />  
####Commenti al codice 
i *Post-it* di cui parlavo prima, una sorta di memoria storica dell'Universo:

> Esistono, dei commenti, nell'Universo? Qualcosa che ci permetta, da un'escuzione e l'altra, di tenere traccia di ciò che è successo nelle esecuzioni precedenti?

#### Sistemi di numerazione
Indipendenza del concetto di _quantità_ dal numero con cui viene rappresentata:

> C'è qualcosa, in tutto questo, sulla quale vorrei che tu soffermassi la tua attenzione.
I numeri descrivono una quantità, non sono una quantità.
La quantità di fiammiferi che vedi qui sul mio tavolo, rimane la stessa sia che tu la chiami 4, 100 o IV, così come rimarrebbe la stessa se tu la chiamassi five o cinco.
La quantità esisteva da prima che esistessero i numeri e gli sopravviverà.
I numeri, li abbiamo inventati noi; la quantità, no. 

#### Linguaggi di programmazione
Distinzione fra i linguaggi _compiliati_ (che producono software pronto all'elaborazione da parte del computer) e i linguaggi _interpretati_ (che necessitano di un sistema di conversione del proprio codice in linguaggio macchima).  
Parallelo con i differenti tipi di mediazione delle Chiese nella relazione con Dio; per esempio, Cattolici e Protestanti.

#### Operatori
Operatore *delete* (che elimina dalla memoria del sistema un dato non più necessario) e accettazione della morte.  
Lao-Tze, *Tao-Tê-Ching*:

> Infatti gli esseri fioriscono e (poi) ognuno torna alla propria radice. Tornare alla propria radice si chiama la tranquillità; ciò vuol dire deporre il proprio compito. Deporre il proprio compito è una legge costante. Colui che conosce questa legge costante si chiama illuminato. Colui che non conosce questa legge costante agisce da stolto e attira su di sé la disgrazia.  

####Valori booleani
È una piccola parte del linguaggio, ma una miniera di possibili parallelismi specie sulla relatività dei concetti di *vero* e *falso*:

>  il concetto stesso di Vertià è inconoscibile perché, per essere definito, deve prima essere valutato e non è possibile valutarlo se non so cosa sia "vero".
<br />  
> Russell sostiene che la condizione di "vero" o di "falso" è uno stato dell'organismo, determinato da condizioni esterne all'organismo.
Questo è vero anche per i computer: "vero" e "falso" sono stati possibili per un'istruzione e dipendono per lo più da cause esterne all'istruzione stessa.  
La cosa interessante, in questo caso, è che "vero" e "falso" sono anche delle convenzioni che esulano del tutto dal contesto specifico del sistema.  
Per Access, "falso" è -1; per le prime versioni di MySQL è 'f'; per Postgres o Oracle, è 0.  
Il computer, però, non ha IN SE' il concetto di "vero" o di "falso", ma solo l'associazione del valore booleano "false" a una determinata sequenza di bit.
Il concetto di "vero" e di "falso", quindi, è un valore simbolico che NOI inseriamo nella logica del computer, traducendo nel suo linguaggio un concetto che è propio del nostro mondo.  
Da questo punto di vista, potremmo essere d'accordo con William James, quando dice che: 
>>    Un'idea è "vera" fintanto che credere in essa è utile per le nostre vite.  

####Classi e istanze
Il Maestro dirà:

> Se vuoi capire le classi, devi leggere Aristotele.

ed è vero: per parlare delle classi si può attingere a piene mani da Aristotele. 
Per esempio, può essere utilizzato per spiegare sia il le funzoni virtuali pure (essenza), sia la differenza fra metodi e dati membro di una classe (anima e corpo) sia la differenza fra dichiarazione e istanza di una classe:

> La differenza fra universale e sostanza, in Aristotele è la stessa che c'è fra classe e istanza in C++, ed è corretto dire che un termine universale non possa essere il nome di una sostanza, ma solo il nome della sua classe; non a caso, l'istruzione:

>>class Uomo {};   
>>Uomo Uomo; 

> dà errore.. :-)  

Per l'ereditarietà delle classi saranno possibili paralleli con l'Etica Nicomachea:

> Un padre può ripudiare suo figlio, se è cattivo, ma un figlio non può ripudiare suo padre perché gli deve più di quanto non sia in grado di pagargli e in particolare gli deve l'esistenza.
 
####Debug 
Il penultimo capitolo sarà dedicato al *debug*, ovvero alla correzione degli errori del codice.
La citazione è tratta dal *Breviario di estetica*, di Benedetto Croce:

> Un sistema è una casa che, subito dopo costruita e adornata, ha bisogno (soggetta com’è all’azione corroditrice degli elementi) di un lavorio più o meno energico, ma assiduo, di manutenzione, e che a un certo momento non giova più restaurare e puntellare, e bisogna gettare a terra e ricostruire dalle fondamenta. Ma con siffatta differenza capitale: che, nell’opera del pensiero, la casa perpetuamente nuova e sostenuta perpetuamente dall’antica, la quale, quasi per opera magica, perdura in essa.  

#### C'hi++
Nell'ultimo capitolo gli stessi concetti visti a proposito del C++ saranno applicati al C'hi++ e di conseguenza all'intero Universo: 
 
> Il C'hi++ è allo stesso tempo un linguaggio di programmazione, un atteggiamento mentale e un modo di vivere. 
Chi pratica il C'hi++ scrive codice come se stesse vivendo e vive come se stesse scrivendo del codice.

> Vivere è come scendere in canoa lungo un fiume.
Affannarsi a risalire la corrente è inutile e infruttuoso, perché il fiume è più forte di noi e non si stanca mai.
Lasciarsi andare alla corrente è pericoloso, perché ci si potrebbe parare davanti un ostacolo e noi non avremmo modo di evitarlo.
È necessario quindi remare solo quel tanto che ci permette di essere più veloci della corrente e di schivare gli ostacoli che, di volta in volta, si presentano sul nostro cammino.

> Similmente, scrivere del buon codice significa scrivere solo il codice necessario a raggiungere lo scopo che ci si è prefissi. Aggiungere una sola virgola in più è sbagliato, perché rende più difficile il debug e più lento il programma.
Chi pratica il C'hi++ applica lo stesso principio alla sua vita, e compie solo le azioni necessarie, ignorando tutto ciò che è superfluo.
Capire quali sono le azioni necessarie è semplice, così com’è semplice, quando si naviga su un fiume, capire qual è la direzione della corrente.

Nell'ultimo capitolo sarà definita anche la cosmogonia del C'hi++, ovvero lo Spazionismo.

### Spazionismo
Lo Spazionismo è l'evoluzione delle idee abbozzate in *Sostiene Aristotele*.  
Lì, il fenomeno era descritto a livello macroscopico: 

1. l'Uno Primigenio esplode, generando l'universo; 
2. l'Universo si espande; 
3. l'Universo si contrae tornando all'Uno; 
4. tutto ricomincia.

Lo Spazionismo descrive lo stesso processo, ma a livello più basso.
Nell'ultimo capitolo del libro, il Maestro spiegherà al suo allievo che l'Universo è costituito da *Spazioni*, elementi infinitesimali dotati di esistenza potenziale.
Così come lo schermo di un computer è costituito da una matrice bidimensionale di pixel, generalmente spenti, ma capaci di accendersi se colpiti da un raggio di luce, così l'Universo è costituito da una matrice tridimensionale di spazioni, capaci di esistere se ricevono energia.
<br />  
La sequenza vista sopra, riletta in chiave spazionista, diventa:  

1. l'Uno Primigenio esplode a causa[^5] di una Forza che ne disperde l'Energia nello spazio;
2. l'Energia si spande per l'Universo e, conferendo esistenza agli spazioni con cui viene a contatto, costituisce gli elementi gassosi, liquidi e solidi che noi conosciamo, dall'elio della nebulosa di Wolf–Rayet alla nostra maestra delle Elementari;
4. sulla base delle esperienze precedenti, si ripetono le scelte che hanno dato esito positivo e si evitano le scelte che hanno dato esito negativo, generando una nuova variante[^6] della Storia, che a sua volta genererà nuove esperienze e nuovi Post-It;
4. l'Energia, però, in ossequio a Poe e al terzo dogma del C'hi++, tende naturalmente a ricompattarsi nell'Uno e quindi a un certo punto il movimento si inverte e l'Universo comincia a contrarsi fino a ricostituire l'Uno;
5. tutto ricomincia.

## Una Google Maps mistica
In questi giorni sto leggendo la *Bhagavad-Gita*[^7].
Alcuni passi mi hanno ricordano le affermazioni contenute in: *Sostiene Aristotele*; per esempio, sull'agire "bene":

> Tu hai diritto all'azione, non ai suoi frutti; non sia mai perciò il
> frutto dell'azione a spingerti ad agire, e nemmeno devi essere
> attaccato alla non-azione.

sulla natura dell'Universo:

>Alla fine del proprio ciclo d'esistenza, un mondo collassa su se stesso,
riassorbendo in una massa tenebrosa ogni forma di manifestazione: esseri
viventi e oggetti inanimati giacciono allo stato latente in una
condizione caotica. In seguito, dopo la vittoria dei deva sugli asura, i
sovrani del caos residuale, ogni potenzialità esce dallo stato virtuale
precedente per manifestare nel nuovo mondo le proprie caratteristiche e
per ricoprire qui il ruolo che gli compete, in conformità al dharma
ripristinato.
<br />  
> I cicli cosmici sono periodi temporali chiamati Manvantara, suddivisi al proprio interno in quattro ere o *yuga*, ciascuna caratterizzata da una particolare qualità dell’esistenza. Si tratta di un ritorno periodico a condizioni di vita non uguali ma analoghe, da un punto di vista qualitativo, a quelle dei cicli precedenti, una successione di quattro ere che ricorda, su scala ridotta, l’alternarsi delle quattro stagioni.  
<br /> 
> Il Sāṁkhya, la dottrina su cui si fonda lo Yoga, parla di due principi che, interagendo tra loro, manifestano l’intero universo con tutti gli esseri viventi e gli oggetti inanimati che lo popolano: Prakṛti, il polo materiale e femminile, e Puruṣa, quello spirituale e maschile; nell’essere umano Prakṛti costituisce il corpo e la mente, che diventano la dimora dell’anima individuale (puruṣa). 

su quelli che io ho definito i *Post-It*:

> Ci sono due categorie di saṁskāra; la prima consiste nelle vāsanā, che
sono impressioni lasciate nella mente dagli avvenimenti passati, tracce
qui conservate allo stato latente ma pronte a manifestarsi in presenza
delle condizioni adatte, cioè di situazioni analoghe a quelle che le
hanno generate, e che le attiverebbero a causa della loro affinità.
Sulla spinta delle vāsanā, una volta che siano attivate, e degli stati
d'animo che queste manifestano, l'individuo presenta una tendenza
inconscia ad agire in un determinato modo, e più in generale ad avere un
certo tipo di comportamento, di sensibilità, di carattere; si tratta di
una predisposizione innata che lo induce, nel bene come nel male, ad un
comportamento analogo a quello che ha tenuto in passato, creando un
circolo vizioso (o virtuoso) che si autoalimenta.

Ho trovato delle analogie ai precetti del C'hi++ anche nel poema iraniano *Mantiq al-Tayr*[^8].  

> Tutto è un'unica sostanza in molteplici forme, tutto è un unico discorso in diverse espressioni.
<br />...   
> Egli sfugge a ogni spiegazione, a qualsiasi attributo. Di Lui soltanto una pallida idea ci è concessa, dare compiuta notizia di Lui è impossibile. Per quanto bene o male si parli di Lui, in realtà d’altri non si parla che di se stessi.
<br />...  
> O Creatore, tutto il male o il bene che feci, in verità lo feci solo a me stesso.

Cito questi due testi perché non li conoscevo quando ho cominciato a formulare la mia teoria e quindi non è possibile che abbiano influenzato le mie affermazioni, al contrario di testi che conoscevo già, come il *Tao-tê-ching* o *Eureka*, di Poe.  
Ho trovato altre analogie in frasi di filosofi greci come Eraclito, Zenone o Anassimandro, ma non ho avuto ancora modo di approfondirle.
<br />  
Per certi versi anche la stessa Genesi biblica può essere considerata un'allegoria della cosmogonia spazionista.  
Il Paradiso è l'Uno primigenio, dove i due principii *Prakṛti* (Eva) e *Puruṣa* (Adamo) sono uniti a Dio.
Quando Prakṛti, con o senza la collaborazione di Puruṣa, altera lo stato di quiete dell'Uno, causandone la disgregazione, l'Energia dell'Uno è proiettata nello spazio, portando con sé Prakṛti e Puruṣa che da quel momento in poi devono affrontare le difficoltà e i dolori proprii del mondo materiale.  
<br />
È interessante vedere come un modello teorico, nato da presupposti intenzionalmente materialistici, possa essere compatibile con religioni e filosofie nate in luoghi e in tempi lontani fra loro.



## Note
[^1]: Principalmente perché non è possibile farlo.

[^2]: A mo' di esempio si veda un qualunque quotidiano o un filmato
    sugli assalti ai grandi magazzini durante il *Black Friday*
    americano.

[^3]: *Proof Of Concept*: prototipo che serve a di/mostrare le
    funzionalità di un nuovo sistema o processo.

[^4]: *Application Program Interface*: l'insieme delle regole per
    l'utilizzo del sistema
    
[^5]: E non: *per colpa*, come nella versione 0.1.1

[^6]: L'utilizzo del termine scacchistico è intenzionale.

[^7]: Scarabelli, Piera; Vinti, Massimo. Bhagavad Gita: Con un commento del testo basato sul Gītā Bhāṣya di Rāmānuja. Mimesis Edizioni. 
 
[^8]: Attar, Farid al-din. Il verbo degli uccelli (Mantiq al-Tayr). Kharabat, Collana di letterature orientali

[^9]: Alla voce *Diavolo*, il Vocabolario Treccani riporta: s. m. [dal lat. tardo, eccles., diabŏlus, gr. διάβολος, propr. «calunniatore» (der. di διαβάλλω «gettare attraverso, calunniare»)* 


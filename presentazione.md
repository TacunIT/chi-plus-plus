<!--

_NOTA: mentre scrivevo questa lettera, mia moglie si è seduta vicino a me e gli effetti quantistici dovuti alla sua massa hanno alterato il normale fluire del tempo e della mia prosa. In questo momento si è alzata, ma tornerà, perciò non ho modo di rimettere tutto a posto, ma solo di numerare i paragrafi per facilitarne la lettura. Me ne scuso: come ripeto spesso, non è un caso se si utilizza lo stesso verbo (*contrarre*) per il matrimonio e la malaria._  
<br />     
  
Concludo con una domanda che non ha nulla a che vedere con il resto di questo messaggio: l'esempio del figlio che invia notizie al padre, che lei fa in "Buchi bianchi" è ispirato al racconto: "I sette cavalieri" di Buzzati?  

<hr />      
-->
<br />  

# C'hi++ - Il senso della vita è il *debug*
## Presentazione
<br />


> Sono un lettore semplice, non un addetto ai lavori<br /> 
G.Rodari, La Grammatica della fantasia


## In breve

*C'hi++* è un eccellente manuale di programmazione, un maldestro libro di filosofia e un vergognoso libro di fisica.  

Il suo fine è di spiegare il significato dell'Esistenza nei termini dell'informatica, creando un parallelo fra le regole note del software e le regole ignote dell'Universo in cui viviamo.
Questa miscela di spiritualità e tecnologia è presente sia nel nome “C'hi++”[^chi],  sia nel modo in cui verrà gestita l'evoluzione della disciplina: lo stesso che viene utilizzato per il software *open-source*.
Contrariamente ad altre ipotesi sullo stesso argomento, infatti, *C'hi++* non si propone come una spiegazione assoluta e definitiva del senso della vita, ma come un modello incompleto e perfettibile.  
La forma narrativa è quella del dialogo: all'interno di un monastero, un vecchio Maestro insegna a un giovane discepolo i principii della programmazione in C++ e parallelamente lo inizia ai misteri una bizzarra metafisica chiamata: “C'hi++”, che lui, a sua volta, ha appreso dal fondatore del loro Ordine: il Maestro Canaro.

## L'eccellente manuale di programmazione

Mentre possiamo agevolmente dimostrare che la somma degli angoli interni di un triangolo è sempre di 180°, nessuno di noi può dimostrare  i concetti proprii della metafisica, perché, per farlo, dovrebbe: morire, incontrare un eventuale Ente Creatore, chiedergli quale sia lo scòpo della Sua creazione e poi tornare sulla Terra a riferirlo.
Mancando questa conoscenza, l'opinione dell'uno vale quella dell'altro e mai nessuno potrà scrivere una singola frase definitiva sull'argomento, ma solo fare ipotesi.  
La suddetta sequenza di eventi, però, è precisamente ciò che accadde al Maestro Canaro, quando, alla fine del XX° Secolo, fu chiamato da Dio per riscrivere in C++ l'applicazione in COBOL che fa funzionare l'Universo: andò nell'Aldilà, si fece spiegare da Dio cosa gli occorreva e poi cominciò a realizzarlo.
Sfortunatamente, però, col tempo il Maestro Canaro abusò del potere che gli era stato concesso e Dio lo licenziò, rimandandolo sulla Terra, dove egli fondò un Ordine monastico dedito alla scrittura di programmi software. 
I due personaggi del libro appartengono entrambi a quest'Ordine *informistico*.
Quando si incontrano, il giovane rimane affascinato dal codice C++ che vede sullo schermo del PC del vecchio e gli chiede di insegnargli quel linguaggio, ormai quasi dimenticato; il vecchio, dopo qualche tentennamento, accetta.  
Il primo e l'ultimo capitolo del libro - il *Prologo* e l'*Epilogo* - sono narrati in prima persona dall'allievo; in tutti gli altri capitoli la voce narrante è quella del Maestro.
In ciascun capitolo, il Maestro affronta uno degli aspetti della programmazione: tipi di dato, operatori, funzioni, classi, polimorfismo e perfino il versionamento e la correzione del codice, ovvero il *debug*.
Ciascuno di questi argomenti, descritto in detttaglio nella parte iniziale del capitolo, viene utilizzato nella seconda parte per introdurre i principii del C'hi++ - la “metafisica-non metafisica” definita dal Maestro Canaro - e della sua cosmogonia: lo *Spazionismo*.

## Il vergognoso libro di fisica

Per lo Spazionismo, l'Universo è costituito da una matrice tridimensionale di elementi infintesimali chiamati, appunto: *spazioni*.
Simili ai *pixel* di uno schermo, gli spazioni hanno ciò che il Maestro chiama: “esistenza potenziale", ovvero esistono solo se vengono irraggiati di energia, nel qual caso assumono massa ed esistenza.  
Riprendendo alcune delle idee esposte da Poe in *Eureka*, lo Spazionismo  immagina che tutto ciò che esiste nasca dello scontro di due Forze primordiali: la Gravità, ovvero la tendenza della materia a riunirsi a sé stessa, e l'Entropia[^poe] che, al contrario, tende a dividerla.
In balìa di queste due forze, l'Universo ha un'esistenza ciclica: quando “vince” la Gravità, tutta l'energia/materia è concentrata in un'area ristretta; quando invece prende il sopravvento l'Entropia, il *Big Bang* *lancia* l'energia *attraverso* la matrice di spazioni, *separando* l'Uno e generando stelle, pianeti e abitanti dei pianeti. 
L'espansione dell'Universo continua fino a che la Gravità non riprende il sopravvento, facendo sì che tutta la materia torni a riunirsi nell'Uno.  

L'ipotesi che ho appena descritto altro non è che il disperato tentativo di una mente finita di razionalizzare grandezze infinite come il tempo e lo spazio. 
Non fornisce uno straccio di prova a sostegno delle sue ipotesi e non dà un senso alle nostre esistenze, che riduce a meri epifenomeni del tutto irrilevanti su scala cosmica.
Inoltre, negando alla nostra vita ogni forma di trascendenza, non ci spinge a comportarci “bene“ (nel senso che davano a questo termine i nostri nonni), ma ad arraffare tutto ciò che possiamo, finché possiamo, come pirati all'arrembaggio.  
C'è modo di correggere questo difetto?


## Il maldestro libro di filosofia

Come spiega il Maestro nel capitolo dedicato agli *stream*, *Il cielo stellato sopra di me, e la legge morale dentro di me* non possono garantire - da soli - il vivere civile, dato che la morale dentro *Immanuel* Kant non è uguale a quella dentro *Eva* Kant, anche se hanno lo stesso cognome.
Se vogliamo che i giovani, sui mezzi pubblici, si alzino per lasciare il posto alle donne incinte e agli anziani, abbiamo bisogno di regole etiche[^etica] condivise e condivisibili, anche se, per formularle, dovremo lavorare di fantasia, assumendoci il rischio di affermare cose non vere.  
Così come il linguaggio C++ è un'evoluzione del linguaggio C, il C'hi++ è un'evoluzione dello Spazionismo, a cui aggiunge quel numero minimo di dogmi e di elementi metafisici necessari per dare un senso alla nostra esistenza.
Il primo dogma del C'hi++, necessario per garantire coerenza interna alla dottrina, riguarda la ciclicità dell'Universo: 

> Ai fedeli è richiesto di credere, anche in assenza di prove o in presenza di prove contrarie (...) che ci sarà un momento in cui l’espansione dell’Universo terminerà e che tutto ciò che esiste tornerà a riunirsi nell’Uno primigenio

Il secondo dogma del *C’hi++* sono quelli che il Maestro chiama *I Post-It*, ovvero:

> una memoria persistente dell’Universo che mantiene traccia dell’esito delle scelte fatte in ciascun ciclo di espansione/contrazione

Grazie ai *Post-It*, l'Universo “ricorda” ciò che è successo nei precedenti cicli di esistenza e, in base a questa conoscenza, può ripetere scelte che si sono dimostrate positive o cambiare quelle che hanno dato esiti fallimentari[^umani].

Oltre questi due dogmi, gli altri due enti meta-fisici del C'hi++ sono: l'*Annosa Dicotomia* e l'Amore.  
L'*Annosa Dicotomia* (fra ciò che desideriamo e ciò di cui abbiamo bisogno) è la forza che spinge a compiere scelte in base a motivazioni contingenti, di cui quasi sempre ci si pente. 
Sodale dell'Entropia, è l'Annosa Dicotomia che causa la deflagrazione dell'Uno ed è sempre lei, nell'allegoria biblica del medesimo evento, il serpente che spinge Adamo ed Eva ad assaggiare i frutti dell'albero della conoscenza, con conseguente allontanamento dall'Eden.  
L'*Amore*[^amore], di contro, è la forza con cui l'Universo spinge gli esseri viventi ad assolvere al loro ruolo; una sorta di una bomba a tempo inserita di nascosto nel nostro “software”, per spingerci a fare la cosa giusta quando arriverà il  momento.    
Oltre a far nascere nuove vite, l'Amore le può anche spegnere.
Per il C'hi++, ciascuno di noi è l’istanza di una classe che è stata chiamata a vivere per svolgere un determinato compito. 
Quando il nostro compito sarà terminato, dovremo essere rimossi dalla memoria per non occupare inutilmente delle risorse del sistema. 
L’Amore può servire anche a questo: così come ha generato nei nostri genitori l’interesse necessario a causare la nostra nascita, molto spesso genera in noi un interesse che causa le condizioni necessarie alla nostra morte.
Tutto ciò è riassunto nel precetto:

> Amiamo ciò che ci ucciderà (se tutto va bene)

## Lo strano libro di informistica

Ho cominciato a elaborare la teoria alla base di questo libro nell'estate del 2004: volevo vedere se fosse possibile dare una spiegazione dell'Universo e dell'esistenza senza tirare in ballo elementi metafisici.
Era possibile. 
Quella che elaborai era un'ipotesi incompleta, perfettibile e altamente dilettantistica, ma, mi accorsi, era curiosamente compatibile con buona parte delle filosofie e delle religioni che conoscevo.  
*Niente di strano*, pensai: *ho immaginato qualcosa di simile a ciò che conosco già*.
Per sicurezza, però, decisi di verificare se le similitudini esistessero anche per le filosofie e le religioni che io ancora *non* conoscevo.
Cominciai così uno studio *eclettico e confuso* che mi permise di stabilire numerose altre similitudini con opere o teorie di cui, inizialmente, non avevo la minima cognizione o che di cui conoscevo solo il nome.  
Questo era strano.
Apparentemente, private degli orpelli e degli auspici non comprovabili (Paradiso, Nirvana e visioni ottimistiche in genere) tutte le metafisiche avevano un nocciolo di nozioni comuni, indipendentemente dal luogo e dal periodo in cui erano state formulate.
Valeva la pena di approfondire la cosa, se non altro per mettere ordine nel groviglio di idee e congetture che avevo accumulato fino ad allora.  
La scelta di includere le mie elucubrazioni in un manuale di programmazione ha diverse motivazioni.
Per prima cosa, volevo fosse chiaro che il mio non era un invito ad abbandonare il progresso scientifico o tecnologico (sono un tecnocrate, non un luddista); in secondo luogo, era un modo di rendere omaggio a due opere nei confronti dei quali avevo un grosso debito di riconoscenza: *Il Libro dei Cinque Anelli* di Musashi e *Lo Zen e l'Arte della Manutenzione della Motocicletta*, di Robert Pirsig.
 
ùnon sono né un filosofo né un fisico, ma un tecnocrate e, come tale, 

Iniziai la stesura dei primi capitoli nel 2009, ma fu solo durante la pandemia del 2020 che riuscii a trovare il tempo per completare il lavoro che avevo iniziato.

## Conclusioni (era ora)
 
Ho chiuso la prima revisione del testo il 5 Febbraio 2023, ma non ho ancora inviato *C'hi++* a nessun editore.
Non per paura di un rifiuto[^pirsig], ma perché fino a qualche tempo fa ero convinto che un libro così non avesse un pubblico.  
Trent'anni fa non mi sarei fatto un simile scrupolo, perché la maggior parte degli informatici combinava competenze tecniche con interessi umanistici, ma oggi le cose sono drasticamente cambiate: legge libri solo il 40% degli Italiani sopra i sei anni e, di questi - perlopiù donne e giovani fra gli undici e i ventiquattro anni - il 43% ne legge al massimo tre l'anno[^istat].  
Dato che gli informatici sono prevalentemente maschietti sopra i ventiquattro anni, che mercato mi posso aspettare che abbia, un libro di programmazione che parla anche del senso della vita?  
La ragione che mi ha spinto a tentare la via della pubblicazione è il buon successo che ha avuto il Congresso mondiale di filosofia, tenutosi questa estate a Roma.


<!--
Ovviamente vedo i limiti delle mie teorie e sono sicuro che ciò che ho scritto può essere migliorato. 
Per questo motivo, ho deciso che C'hi++ sarà una metafisica *open-source*, che chiunque potrà scaricare da un repository GitHub e modificare a suo piacimento:

    https://github.com/TacunIT/chi-plus-plus


-->

[^chi]: Che è un gioco di parole fra il termine giapponese *C'hi* (*soffio vitale*) e il linguaggio di programmazione chiamato *C++* -

[^poe]: *Elettricità*, per Poe, che scriveva dieci anni prima di Clausius.

[^etica]: Qui e altrove attribuisco a *etica* e *morale* lo stesso rapporto che c'è fra *strategia* e *tattica*  o fra una *classe* e un *oggetto*: la prima è unica e invariante e serve da modello per la seconda, che è plurima e transeunte.

[^umani]: Gli attori, ovviamente, sono gli esseri viventi, non la materia inerte, anche se entrambi sono manifestazioni differenti di una stessa energia.

[^amore]: Inteso non come semplice infatuazione sensoriale, ma come uno stato più o meno persistente del nostro organismo in cui riteniamo che qualcuno o qualcosa sia più importante di noi stessi.

[^pirsig]: Al contrario, la mia idea iniziale era di spedirlo a 122 case editrici per battere il record di rifiuti di Robert Pirsig con *Lo Zen e l'Arte della Manutenzione della Motocicletta*.

[^istat]: Dati ISTAT. 



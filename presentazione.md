<!--

_NOTA: mentre scrivevo questa lettera, mia moglie si è seduta vicino a me e gli effetti quantistici dovuti alla sua massa hanno alterato il normale fluire del tempo e della mia prosa. In questo momento si è alzata, ma tornerà, perciò non ho modo di rimettere tutto a posto, ma solo di numerare i paragrafi per facilitarne la lettura. Me ne scuso: come ripeto spesso, non è un caso se si utilizza lo stesso verbo (*contrarre*) per il matrimonio e la malaria._  
<br />     
  
Concludo con una domanda che non ha nulla a che vedere con il resto di questo messaggio: l'esempio del figlio che invia notizie al padre, che lei fa in "Buchi bianchi" è ispirato al racconto: "I sette cavalieri" di Buzzati?  

<hr />      
-->
<br />  

# C'hi++ - Il senso della vita è il *debug*
## Presentazione
<br />

> Sono un lettore semplice, non un addetto ai lavori<br /> 
G.Rodari, La Grammatica della fantasia


*C'hi++* è un eccellente manuale di programmazione, un maldestro libro di filosofia e un vergognoso libro di fisica.  

La struttura narrativa è quella del dialogo: all'interno di un monastero, un vecchio Maestro insegna a un giovane discepolo i principii della programmazione in C++ e parallelamente lo inizia ai misteri una bizzarra metafisica chiamata *C'hi++*, che lui, a sua volta, ha appreso dal fondatore del loro Ordine: il Maestro Canaro.
<br />  
Ho cominciato a elaborare la teoria alla base di questo libro nell'estate del 2004: volevo vedere se fosse possibile dare una spiegazione dell'Universo e dell'esistenza senza tirare in ballo elementi metafisici.
Era possibile: circa un anno dopo avevo una prima versione della mia teoria.
Si trattava di un'ipotesi incompleta, perfettibile e altamente dilettantistica, ma, mi accorsi, era curiosamente compatibile con buona parte delle filosofie e delle religioni che conoscevo.  
*Niente di strano*, pensai: *ho immaginato qualcosa di simile a ciò che conosco già*, ma per, sicurezza, decisi di verificare se le similitudini esistessero anche per le filosofie e le religioni che io ancora *non* conoscevo.
Cominciai così uno studio *eclettico e confuso*, come direbbe Rodari, che mi permise di stabilire ulteriori similitudini con opere o teorie di cui, inizialmente, non avevo la minima cognizione o che di cui conoscevo solo il nome.  
Come Picasso, che vedeva il suo Cubismo nelle coperture mimetiche dei camion militari, trovavo 
Questo era strano.
Private degli orpelli e degli auspici non comprovabili (Paradiso, Nirvana e visioni ottimistiche in genere) tutte le metafisiche avevano un nocciolo di nozioni comuni, indipendentemente dal logo e dal periodo in cui erano state formulate.

Iniziai la stesura dei primi capitoli del manuale nel 2009, ma fu solo durante la pandemia del 2020 che riuscii a trovare il tempo per completare il lavoro che avevo iniziato.
Il 25 Settembre del 2021 terminai la stesura dell'ultimo capitolo del libro; il 5 Febbraio del 2023 completai la prima revisione del testo, che lasciai lì a decantare per un po' di tempo, in modo da poterlo rileggere come se fosse stato scritto da un altro.

## Il movente
 
Ci sono diverse ragioni che mi hanno spinto a dedicare quasi vent'anni di vita a questo progetto.
Alcune di esse sono personali e sono disposto a confessarle solo davanti a una bottiglia di Amarone; quello che posso dire qui è che ho scritto *C'hi++* perché pensavo che andasse fatto e perché mi è servito a mettere ordine nel groviglio di idee e congetture che ho accumulato in questi anni. 
Sono piuttosto soddisfatto del risultato che ho ottenuto, anche se è piuttosto diverso da quello che mi ero immaginato inizialmente. 
Ovviamente vedo i limiti delle mie teorie e sono sicuro che ciò che ho scritto può essere migliorato. 
Per questo motivo, ho deciso che *C'hi++* sarà una metafisica *open-source*, che chiunque potrà scaricare da un repository GitHub e modificare a suo piacimento:

    https://github.com/TacunIT/chi-plus-plus

Ciò che mi chiedo, qui e ora, è se il mio libro possa avere un pubblico.
Trent'anni fa non avrei avuto dubbi al riguardo, perché la maggior parte degli informatici combinavano competenze tecniche con interessi umanistici, ma oggi le cose sono drasticamente cambiate: legge libri solo il 40% degli Italiani sopra i sei anni e, di questi, il 43% ne legge al massimo tre l'anno. 
La lettura di libri è soprattutto prerogativa delle donne e dei giovani fra gli undici e i ventiquattro anni[^istat], che probabilmente leggono più per obblighi scolastici che per diletto.  
Dato che gli informatici sono prevalentemente maschietti sopra i ventiquattro anni, che mercato può avere un libro di programmazione che parla anche del senso della vita?

Di contro, il buon successo che ha avuto il Congresso mondiale di filosofia, tenutosi questa estate a Roma, ha riacceso le mie speranze





## L'eccellente manuale di programmazione

Nei suoi *Prolegomeni a ogni futura metafisica*, Kant dice che:

> Non si può indicare un solo libro, così come si presenta un Euclide, e dire: Questa è la metafisica, qui voi trovate, provato da princìpi di pura ragione, il fine nobilissimo di questa scienza: la conoscenza di un Essere supremo e di un mondo futuro.

La ragione di ciò mi appare evidente: mentre possiamo agevolmente dimostrare che la somma degli angoli interni di un triangolo è sempre di 180° (a meno che non lo si disegni su una sfera), nessuno di noi può dimostrare  i concetti proprii della metafisica, perché, per farlo, dovrebbe: morire, incontrare un eventuale Ente Creatore, chiedergli quale sia lo scòpo della Sua creazione e poi tornare sulla Terra a riferirlo.
Mancando questa conoscenza, l'opinione dell'uno vale quella dell'altro e mai nessuno potrà scrivere una singola frase definitiva sull'argomento, ma solo fare ipotesi.

La suddetta sequenza di eventi, però, è precisamente ciò che accadde al Maestro Canaro, quando, alla fine del XX° Secolo,fu chiamato da Dio per riscrivere in C++ l'applicazione in COBOL che fa funzionare l'Universo: andò nell'Aldilà, si fece spiegare da Dio cosa gli occorreva e poi cominciò a realizzarlo.
Sfortunatamente, però, col tempo il Maestro Canaro abusò del potere che gli era stato concesso e Dio lo licenziò, rimandandolo sulla Terra, dove egli fondò un Ordine monastico dedito alla scrittura di programmi software.  
I due personaggi del libro appartengono entrambi a quest'Ordine *informistico*, ma sono entrambi dei solitari, che mal si integrano con il resto dei confratelli.
Quando si incontrano, il giovane rimane affascinato dal codice C++ che vede sullo schermo del PC del vecchio e gli chiede di insegnargli quel linguaggio, ormai quasi dimenticato.  
Il primo e l'ultimo capitolo del libro - il Prologo e l'Epilogo - sono narrati in prima persona dall'allievo; in tutti gli altri capitoli la voce narrante è quella del Maestro.
In ciascun capitolo, il Maestro affronta uno degli aspetti della programmazione: tipi di dato, operatori, funzioni, classi, polimorfismo e perfino il versionamento e la correzione del codice, ovvero il *debug*.
Ciascuno di questi argomenti, descritto in detttaglio nella parte iniziale del capitolo, viene utilizzato nella seconda parte per introdurre i principii del *C'hi++* - la “metafisica-non metafisica” definita dal Maestro Canaro - e della sua cosmogonia: lo *Spazionismo*.

## Il vergognoso libro di fisica

Per lo Spazionismo, l'Universo è costituito da una matrice tridimensionale di elementi infintesimali chiamati, appunto: *spazioni*.
Siimili ai *pixel* di uno schermo, gli spazioni hanno ciò che il Maestro chiama: “esistenza potenziale", ovvero esistono solo se vengono irraggiati di energia, nel qual caso assumono massa ed esistenza.  
Facendo proprie alcune delle idee esposte da Poe in *Eureka*, lo Spazionismo  immagina che tutto ciò che esiste nasca dello scontro di due Forze primordiali: la Gravità, ovvero la tendenza della materia a riunirsi a sé stessa, e l'Entropia[^poe] che, al contrario, tende a dividerla.
In balìa di queste due forze, l'Universo ha un'esistenza ciclica: quando “vince” la Gravità, tutta l'energia/materia è concentrata in un'area ristretta; quando invece l'Entropia prende il sopravvento, il *Big Bang* *lancia* l'energia *attraverso* la matrice di spazioni, *separando* l'Uno e generando stelle, pianeti e abitanti dei pianeti. 
L'espansione dell'Universo continua fino a che la Gravità non riprende il sopravvento, facendo sì che tutta la materia torni a riunirsi nell'Uno.  
Questa è l'unica accettazione per fede imposta dalllo Spazionismo, perché, se l'esistenza non fosse ciclica:

> nessun ordine sociale sarebbe più possibile e ciascuno cercherebbe di ottenere il massimo possibile dai pochi anni che gli sono concessi, indifferente al costo che questo avrebbe per gli altri. Qualcosa di simile al Black Friday in un centro commerciale americano, per intendersi..

L'ipotesi che ho appena descritto non è altro che il disperato tentativo di una mente finita di razionalizzare grandezze infinite come il tempo e lo spazio. 
Non fornisce uno straccio di prova a sostegno delle sue ipotesi e non dà un senso alle nostre esistenze, che riduce a meri epifenomeni del tutto irrilevanti su scala cosmica.
Ciò non è bene perché, come dice il Maestro nel capitolo deidcato agli *stream*:

> una filosofia, per spingere i suoi seguaci a comportarsi in maniera corretta, deve possedere due caratteristiche: trascendenza e permanenza.

Lo Spazionismo non possiede - intenzionalmente - nessuna di queste due qualità; perciò, non ci spinge a comportarci “bene“ (nel senso che davano a questo termine i nostri nonni), ma ad arraffare tutto ciò che possiamo, come pirati all'arrembaggio.  
C'è modo di correggere questo difetto?

## Il maldestro libro di filosofia

Nel capitolo dedicato alla memoria, il Maestro spiega al suo allievo come il comportamento dell'Umanità negli ultimi cinquant'anni, rispecchi le cinque fasi dell'accettazione del lutto definite dalla dottoressa Kübler Ross.
Il lutto, in questo caso, è la perdita della speranza, dovuta al diffondersi del pensiero positivistico:

> Un tempo, i credenti mettevano al rogo gli scienziati, accusandoli di eresia; il 6 Giugno del 1945, però, la Scienza ha mostrato al Mondo il suo potere ed è diventata di fatto il nuovo Dio per milioni di persone; da allora, le parti si sono invertite e adesso sono gli scienziati a mettere al rogo ogni forma di spiritualità. 

In altre parole, *il cielo stellato sopra di me, e la legge morale dentro di me* non possono garantire - da soli - il vivere civile, perché la morale dentro *Immanuel* Kant non è uguale a quella dentro *Eva* Kant, anche se hanno lo stesso cognome.
Se vogliamo che i giovani, sui mezzi pubblici, si alzino per lasciare il posto alle donne incinte e agli anziani, abbiamo bisogno di regole etiche[^etica] condivise e condivisibili, anche se, per formularle, dovremo lavorare di fantasia, assumendoci il rischio di affermare cose non vere:

> La Fede è stata la colla che ha tenuto unita la nostra società per quasi duemila anni. Gran parte di quella colla era solo una nostra invenzione, ma lo sono anche gli Stati, il denaro, i Diritti Umani, le Leggi. Nessuno di questi concetti così importanti per la nostra Società esiste davvero, ma li utilizziamo lo stesso perché, come il linguaggio C, pur essendo solo delle convenzioni, sono utili al loro scòpo.

## Lo strano libro di informistica

Il linguaggio C++ è un'evoluzione del linguaggio C.
Similmente, il *C'hi++* è un'evoluzione dello Spazionismo, a cui aggiunge un numero ristretto di dogmi e di elementi metafisici, necessari per poter garantire quella trascendenza e quella permanenza cui si accennava sopra.  
I due dogmi del C'hi++ sono illustrati dal Maestro nel capitolo dedicato alle istruzioni iterative.
Il primo, ereditato dallo Spazionismo e necessario per garantire coerenza interna alla dottrina, riguarda la ciclicità dell'Universo: 

> Ai fedeli è richiesto di credere, anche in assenza di prove o in presenza di prove contrarie (...) che ci sarà un momento in cui l’espansione dell’Universo terminerà e che tutto ciò che esiste tornerà a riunirsi nell’Uno primigenio

Il secondo dogma del C’hi++ sono quelli che il Maestro chiama *I Post-It*, ovvero:

> una memoria persistente dell’Universo che mantiene traccia dell’esito delle scelte fatte in ciascun ciclo di espansione/contrazione; qualcosa di simile all’inconscio collettivo di Jung o ai *Vāsanā* dell’Induismo

Così come la Comunità scacchistica mantiene memoria dell'esito delle partite giocate e, in base a quanto successo in passato, ipotizza nuove strategie per il futuro, l'Universo, grazie ai *Post-It*[^post-it] “ricorda” ciò che è successo nei precedenti cicli di esistenza e, in base a questa conoscenza, può ripetere scelte che si sono dimostrate positive o cambiare quelle che hanno dato esiti fallimentari[^umani].
Dato che i *Post-It* sono per definizione *meta-fisici*[^metafisici], non se ne può dimostrare l'esistenza, ma solo imporli per fede.  
Oltre questi due dogmi, gli altri due elementi meta-fisici del C'hi++ sono: l'*Annosa Dicotomia* e l'Amore.  
<br />
L'*Annosa Dicotomia* fra ciò che desideriamo e ciò di cui abbiamo bisogno[^annosa], sodale dell'Entropia, è la forza che spinge a compiere scelte in base a motivazioni contingenti, di cui quasi sempre ci si pente.
È l'Annosa Dicotomia che causa la deflagrazione dell'Uno ed è sempre lei, nell'allegoria biblica del medesimo evento, il serpente che spinge Adamo ed Eva ad assaggiare i frutti dell'albero della conoscenza, con conseguente allontanamento dal *Pairidaēza*.  
L'*Amore*[^amore], di contro, è la forza con cui l'Universo spinge gli esseri viventi ad assolvere al loro ruolo, quale che esso sia.  

> l’amore è una una bomba a tempo che viene inserita di nascosto nel tuo software, per spingerti a fare la cosa giusta quando arriverà il tuo momento.

L'Amore non causa solo l'inizio di nuove vite, ma anche la fine di altre.
Per il C'hi++, ciascuno di noi è l’istanza di una classe che è stata chiamata a vivere per svolgere un determinato compito. 
Quando il nostro compito sarà terminato, così come gli oggetti di un programma, dovremo essere rimossi dalla memoria per non occupare inutilmente delle risorse del sistema. 
L’Amore può servire anche a questo: così come ha generato nei nostri genitori l’interesse necessario a causare la nostra nascita, molto spesso genera in noi un interesse che causa le condizioni necessarie alla nostra morte.
Tutto ciò è riassunto nel precetto:

> Amiamo ciò che ci ucciderà (se tutto va bene)

## Conclusioni (era ora)

<!--
[^bio]: Mio padre era uno scrittore; io ho lavorato per un periodo non molto lungo, ma piacevole in una casa editrice romana; da qualche hanno ho unito due mie perversioni e scrivo di biciclette su alcune riviste on-line.
-->

[^istat]: Dati ISTAT. 

[^poe]: *Elettricità*, per Poe, che scriveva dieci anni prima di Clausius.

[^etica]: Qui e altrove attribuisco a *etica* e *morale* lo stesso rapporto che c'è fra *strategia* e *tattica*  o fra una *classe* e un *oggetto*: la prima è unica e invariante e serve da modello per la seconda, che è plurima e transeunte.

[^post-it]: Sto valutando l'ipotesi di cambiare il nome in *cookies* per renderli *vendor-independent*.  

[^umani]: Gli attori, ovviamente, sono gli esseri viventi, non la materia inerte, anche se entrambi sono manifestazioni differenti di una stessa energia.

[^metafisici]: Tutto ciò che è fisico è impermamente perché verrà annichilito al termine di ogni ciclo di esistenza e rigenerato all'inizio del seguente.

[^annosa]: Utilizzati per la prima volta questo concetto alla fine degli anni '90, nel racconto *L'Universo in C++*, che ho inserito nel capitolo *Mitopoietica del C++*.

[^amore]: Inteso non come semplice infatuazione sensoriale, ma come uno stato più o meno persistente del nostro organismo in cui riteniamo che qualcuno o qualcosa sia più importante di noi stessi.


Una volta, un discepolo chiese al Maestro Canaro come fosse possibile che l'Energia dell'universo avesse dei sentimenti o delle aspirazioni e se questa auto-coscienza non contrastava con l'idea che il C'hi++ sia una metafisica priva di elementi metafisici. 
Il Maestro Canaro rispose che il discepolo aveva ragione (un modo ellittico per dire che era un idiota). 
A lui piaceva credere che fosse così perché era un vecchio sentimentale, ma il discepolo era libero di pensare che fosse solo un artificio retorico, sfruttato per rendere più coinvolgente la narrazione. 
Spiegò poi che l'unica cosa in cui era necessario credere, anche in assenza di prove, è che l'Universo, alla fine di questa fase di espansione, sarebbe tornato a collassare nell'Uno.  
A quel punto, i casi sarebbero stati due: o sarebbe rimasto Uno per il resto del Tempo (ipotesi lecita, ma noiosa) oppure sarebbe esploso di nuovo, dando vita a un nuovo Universo.
Anche in questo caso le ipotesi sarebbero state due.
La prima è che un Big Bang possa avvenire solo in determinate condizioni e che quelle condizioni portino necessariamente a un Universo identico a quello come noi lo conosciamo adesso; quindi, se l’Uno esploderà di nuovo, ricomincerà tutto da capo. 
La seconda ipotesi è che ogni *Big Bang* avviene in circostanze e con modalità specifiche e che quindi, se l’Uno esploderà di nuovo, nascerà un nuovo Universo, che potrà avere pochi o nessun punto di contatto con quello corrente.  
Il Maestro Canaro disse che la prima ipotesi era possibile, ma poco probabile e che quindi avremmo dato per scontato che fosse la seconda, quella corretta: “Tanto, non cambia niente: se il tempo che abbiamo a disposizione per far esplodere e implodere l’Universo è infinito, per quanto bassa possa essere la probabilità che si verifichino due esplosioni uguali è  impossibile che la cosa o prima o poi non avvenga.
Come dice quel senza-Dio di Dick Dawkins: 'Dato un tempo infinito o un numero di opportunità infinite, è possibile qualsiasi cosa'.
In base allo stesso principio, dando per scontato che o prima o poi questo Universo tornerà a manifestarsi, è del tutto lecito pensare &mdash; non per fede, ma in base a un banale calcolo probabilistico &mdash; che anche ciò che c’è in esso possa o prima o poi tornare a essere. 
Noi compresi”.

<!--
Della necessità di comportarsi bene con tutti perché il tuo Io senziente potrebbe essere ora qui ora lì conviene parlarne nel capitolo dedicato alla memoria RAM
-->

---
title:    Il C'hi++ e l'Arte del tiro con l'arco
category: log
tags:     [note, verità, vero/falso, errori, comprovabilità, metodo scientifico, Wittgenstein]
layout:   pagina
---

Riguardando il saggio sul Buddismo in Tempo ed Eternità di Ananda K., mi sono venute in mente due cose: la prima è che non è chiaro quali siano le prove a sostegno delle affermazioni riportate: d'accordo, stiamo parlando di testi sacri, o quasi, ma chi ci dice che abbiano ragione?

È un terreno insidioso, perché sto di fatto affermando e negando allo stesso tempo la validità del metodo scientifico. 
Mi spiego meglio, così mi capisco anche domani mattina: dire che qualcosa è vero perché è scritto in un libro importante, è ciò che permette da duemila anni alla Chiesa Cattolica di vendere per buone le sue affermazioni. 
In opposizione a questo modo di "provare" c'è il metodo scientifico, che richiede la replicabilità sperimentale.

Deve essere chiaro, quando critico la fede nella scienza, che il problema non è il metodo in sé, che è corretto, ma la sua applicazione forzata. 
Quando mi dici che la teoria delle superstringhe funziona, ma solo in un universo a undici dimensioni, mi viene da chiedere che differenza ci sia, fra questa affermazione e la fantascienza. 
Com'è possibile sperimentare uno spazio a undici dimensioni se ne abbiamo a disposizione solo tre? 
Dice: *teoricamente*. Ho capito, ma allora, teoricamente, potrebbero avere ragione anche i cattolici; anzi, visto che per fare un Aldilà servono solo tre dimensioni, ne risparmieremmo cinque rispetto alle super-stringhe (undici meno tre di qua e tre al-di-là).

La seconda, collegata per certi versi alla prima, è la distinzione fra ciò che è temporaneo e mortale e ciò che non lo è; fra chi è *illuminato* e chi non lo è, il che, presuppone due stati diversi di esistenza, ma compenetrati.

Per esempio, a pag. 42, quando si dice che la freccia scoccata *diventa* il bersaglio, si assume che una cosa sia la freccia, una cosa sia il bersaglio, sia in termini pratici che metafisici.

Il C'hi++ è sostanzialmente concorde nella sostanza, ma non nella forma.
Freccia e bersaglio sono già la stessa cosa, o meglio, manifestazioni differenti (e transeunti) della stessa cosa (eterna). 
Il fatto che l'una diventi l'altra è solo l'ennesima illusione.

Ritornando al primo punto, quest'ultima affermazione non è provabile al momento, ma potrebbe esserlo, in questo stesso universo tridimensionale, senza inventarci niente: se l'universo fosse composto di spazioni e la materia di spazioni carichi (d'accordo: tocca capire da dove viene l'Energia..), l'affermazione che la freccia, il bersaglio e lo stesso arciere SONO la stessa cosa, sarebbe provata.]

Essere un ossessivo-compulsivo con una leggera tendenza alla paranoia, se ti guadagni da vivere facendo l’esperto di sicurezza, è un bene; le medesime peculiarità caratteriali, al contrario, sono decisamente un male quando alle 21:55 la tua donna di servizio ti scrive:

"Ho fatto un molecolare e sono risultata positiva"

Non potrai farti un tampone prima delle 8:00 dell’indomani quindi sai che ti aspettano almeno dieci ore di panico controllato. Qualcuna di meno, se riesci ad addormentarti. Cerchi di distrarti guardando la televisione, ma l’ennesimo thriller con Jason Statham, intervallato da pubblicità di ansiolitici (un conflitto di interessi che ti riprometti di studiare con più attenzione, se sopravvivi), non fa che aumentare la tua agitazione; così, spegni il televisore, ti prepari una tisana relax, leggi un po’ e poi cerchi di dormire. Appena chiudi gli occhi, però, il tuo cervello comincia a fare ciò che sa fare meglio, ovvero analizzare ciclicamente tutte le possibili conseguenze di un determinato evento; solo che stavolta, quello che potrebbe essere infetto non è un computer, sei tu.
Notizia buona: non hai sintomi. Notizia cattiva: hai visto la tua donna di servizio solo quattro giorni prima, quindi i giochi sono ancora aperti. Ripensi a tutto quello che è successo l’ultima volta che è venuta a casa tua. Ovviamente, appena lei è arrivata hai indossato la mascherina, ma non l’hai tenuta tutto il tempo; quando lei è venuta a pulire il pavimento nella stanza in cui lavoravi, per esempio, non ce l’avevi, te la sei messa quando ti sei accorto che lei si stava avvicinando. Sarà stato troppo tardi? Anche non lo fosse stato, lei ha pulito sia la cucina che il bagno: le posate e i piatti in cui mangi così come il tuo spazzolino da denti. Sì, d’accordo: le probabilità di un contagio da contatto sono piuttosto basse, ma non nulle.
Ti chiedi, rabbioso, come sia possibile che un professionista della sicurezza come te si sia fatto fregare così facilmente. Dov’era, la tua paranoia, quando avevi bisogno di lei? In ossequio alle cinque fasi del lutto della dottoressa Kübler-Ross, al rifiuto e alla rabbia segue la contrattazione: prometti a te stesso e al Cielo che, se sopravvivi, farai molta più attenzione a come ti comporti e applicherai alla tua vita le stesse buone prassi che applichi quotidianamente nel tuo lavoro. Da qui a chiedersi se sia possibile sfruttare i princìpi della sicurezza informatica per proteggersi dal COVID, il passo è breve e siccome questo nuovo problema generico ti distrae da quello che ti riguarda personalmente, lo esamini un po' meglio.
Con il termine: superficie di attacco si intende l’insieme dei punti di un sistema che sono direttamente accessibili a un eventuale attaccante. Una casa che abbia una sola porta d’ingresso ha una superficie di attacco minore di una casa che abbia anche una porta di servizio — a parità di finestre, ovviamente.
La riduzione della superficie di attacco è uno dei princìpi fondamentali della sicurezza informatica ed è anche il motivo per cui un bunker è a forma di bunker e non di Colosseo: una piccola cupola di cemento con un sola porta blindata e strette feritoie al posto delle finestre è molto difficile da attaccare, perché i possibili punti di ingresso sono pochi e ben difesi.
Nel caso dei server Web, la superficie di attacco si contiene limitando il numero dei canali di accesso al sistema, lasciando aperti, di solito, solo quello per l’accesso degli amministratori del sistema e quello per la connessione al sito. Se invece stiamo parlando di un telefono o di un computer, la superficie di attacco si riduce installando nel sistema solo il software strettamente necessario al suo utilizzo e disinstallando o quando meno disabilitando i programmi che non sono necessari — il contrario di quello che fa l’utente medio, per capirsi.
In ottica pandemica, la nostra superficie di attacco varia in funzione del numero di persone che frequentiamo in maniera conviviale (leggi: senza indossare la mascherina) e del numero di persone che i nostri amici frequentano a loro volta nel lasso di tempo massimo di incubazione del virus. La riduzione della superficie di attacco si ottiene, quindi, riducendo i rapporti sociali al minimo indispensabile e utilizzando la mascherina quanto più possibile. Nel mio caso, dalla fine della quarantena, mi capita di mangiare al chiuso solo con un numero ristretto di persone: due sono vaccinate; altre due hanno già avuto il COVID; alte due non si sono ammalate pur avendo avuto contatti con persone infette, quindi mi illudo che abbiano delle buone difese immunitarie. Il problema è la settima persona: un amico che fa il fotografo sportivo e che quindi comporta una considerevole estensione della superficie di attacco totale, non tanto per le sue frequentazioni professionali quanto per le femmine che lo insidiano, roba che nemmeno Carl Perkins ai bei tempi. Frequentarlo, è un’abiura del principio della Zero Trust, che andremo ora a illustrare.

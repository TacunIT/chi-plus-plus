C'hi++ è un tentativo di spiegare il significato dell'esistenza nei termini dell'informatica.
Non è nulla di nuovo: la mitologia ha sempre divinizzato il livello più alto dello sviluppo tecnologico: il tuono e il lampo che generavano il fuoco (Zeus), l'agricoltura (Adone/Osiride), la metallurgia (Vulcano) e l'astronomia (Elios).
In tempi più recenti, Poe, in <i>Eureka</i>, ha ipotizzato che l'Universo sia il frutto dell'azione contrapposta di Gravità, che tende a unire tutto ciò che esiste, ed Elettricità, che tende al contrario a dividere.
Questa teoria, tanto affascinante quanto imperfetta, è la base del C'hi++.

La mia idea iniziale era semplice: È possibile spiegare il senso dell'esistenza soltanto con ciò di cui abbiamo esperienza diretta?
In altre parole, si poteva definire una metafisica priva di elementi metafisici?
Le religoni, per "funzionare", richiedono da una a tre dimensioni aggiuntive, oltre quelle note; la Scienza, per le sue superstringhe ha bisogno almeno di sette dimensioni aggiuntive, ovvero il doppio di quelle che servono per un Aldilà non spirituale: c'era una spiegazione più semplice?

Dopo averci ragionato su per una quarantina di anni, posso dire che sì: una spiegazione più semplice esiste ed è anche compatibile con molti dei principii delle religioni canoniche.
Io sono certo che la mia non sia la spiegazione definitiva del significato dell'Esistenza.
Così come i modelli matematici che utilizziamo per la meteorologia non riproducono interamente tutta l'affascinante complessità dei movimenti delle masse d'aria dell'atmosfera, così il C'hi++ non fornisce una descrizione completa e accurata di tutto ciò che è, è stato e sarà.

È per questo motivo che il C'hi++ ha una versione, così come avviene per il software.



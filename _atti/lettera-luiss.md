---
Titolo:	        "C’hi++"
Sottotitolo:    "Il senso della vita è il debug"
Autore:	        "Carlo Simonelli"
Genere:	        "Programmazione/filosofia"
Pagine stimate:	290 (522.700 battute)
Sinossi:	    "All'interno di un monastero, un vecchio maestro insegna a un giovane discepolo la programmazione in C++ e ne utilizza i principii per per introdurre i misteri del C'hi++: una bizzarra metafisica definita anni addietro dal fondatore del loro Ordine: il mitologico Maestro Canaro che, secondo la leggenda, alla fine del XX° Secolo era stato incaricato da Dio di riscrivere l'applicazione COBOL che fa funzionare l'Universo."
---

<img src="../assets/img/chi-enso.png" style="width:30%;margin: 0 auto 1em">
# C'hi++ - Il senso della vita è il *debug*

## Il libro

Vi scrivo per sottoporvi su uno strano manuale di programmazione che ho scritto durante il lockdown. La forma narrativa è quella del dialogo: all'interno di un monastero, un vecchio maestro insegna a un giovane discepolo la programmazione in C++ e ne utilizza i principii per introdurre i misteri del C'hi++: una bizzarra metafisica definita anni addietro dal fondatore del loro Ordine: il mitologico Maestro Canaro che, secondo la leggenda, alla fine del XX° Secolo era stato incaricato da Dio di riscrivere l'applicazione COBOL che fa funzionare l'Universo.

## Totò sulla Luna

Detto così può sembrare il delirio dell'ennesimo terrapiattista/rettiliano che propone al mondo una verità pseudo-scientifica ignota a tutti fuorché a lui, ma non è così: il testo ha una forte connotazione (auto) ironica fin dal nome degli ipotetici quanti di spazio su cui si basa la sua cosmogonia: gli Spazioni, che chiamai così perché mi ricordava i cosoni del film “Totò sulla Luna”, senza immaginare che vent'anni dopo avrei dovuto parlarne a delle persone serie.
In realtà, C'hi++ è la risposta a una domanda che mi feci circa vent'anni fa:

> È possibile dare una spiegazione dell'esistenza utilizzando solo gli elementi di cui possiamo avere un'esperienza diretta?

## Lo Spazionismo

Risultò che era possibile: la prima versione della mia cosmogonia - che chiamai Spazionismo, era indipendente dalla presenza di una Divinità, non aveva dogmi e l’unica accettazione per fede che richiedeva era nella teoria del Big Crunch.
Sfortunatamente, però, negando ogni forma di trascendenza, non forniva validi motivi per comportarsi “bene”. Decisi per ciò di “degradarne” la purezza, aggiungendogli un singolo elemento metafisico: una sorta di memoria persistente dell’Universo, che ho chiamato I Cookie perché ha la stessa funzione dei cookie utilizzati dai siti Web: tiene traccia delle scelte fatte dall'utente.

## Il C'hi++

Il C'hi++ è un'evoluzione dello Spazionismo, a cui aggiunge la possibilità di tenere traccia dell’esito delle scelte fatte in ciascun ciclo di espansione e contrazione.
Ciò permette di ipotizzare, in linea con il sotto-titolo del libro, che l'esistenza sia una continua ricerca della perfezione. Grazie ai Cookie, infatti, gli esseri senzienti possono ricordare ciò che è successo nei precedenti cicli di esistenza e, in base a questa conoscenza, possono ripetere scelte che si sono dimostrate positive o modificare quelle che hanno dato esiti fallimentari.

## Riassumendo

Non vi ruberò altro tempo dettagliando il contenuto del libro; se vi interessasse, lo trovate spiegato nella finta intervista che vi allego; riassumo invece le caratteristiche principali del libro e del C’hi++:
è una metafisica open-source;
ha un solo dogma e un solo elemento metafisico;
riprende alcune idee esposte da Poe in Eureka;
è compatibile con le principali religioni canoniche;
potrebbe essere la base per un’etica condivisa per l’AI.

## Il sito

Il testo del manuale è in linea all’indirizzo:
https://chiplusplus.org
Lo stile letterario scimmiotta quello dei classici giapponesi come Il Libro dei Cinque Anelli.
Il primo e l'ultimo capitolo - il Prologo e l'Epilogo - sono narrati in prima persona dall'allievo; in tutti gli altri capitoli la voce narrante è quella del Maestro.
Tutti i testi relativi al C’hi++, anche questa presentazione, sono raccolti in un repository su GitHub, la principale piattaforma per lo sviluppo di software open-source:
https://github.com/TacunIT/chi-plus-plus    

## Capitoli

Mitopoietica del C'hi++
Il buon programmatore
I sistemi di numerazione
I linguaggi di programmazione
Il C++
I commenti
I tipi di dato
Struttura dei programmi C++
Gli operatori
Il preprocessore
La memoria
Le funzioni
Istruzioni condizionali
Istruzioni iterative
Classi e oggetti
L'ereditarietà
Il polimorfismo
Gli stream
Il debug
Epilogo

## L'autore

Mi chiamo Carlo Simonelli, ho sessant'anni e dal 1989 mi guadagno da vivere con i computer. Sono il "genitore B" della Posta Elettronica Certificata, di cui scrissi il prototipo nel 2002. Dal 2008 mi occupo a tempo pieno di sicurezza informatica per Enti istituzionali.
A metà degli anni ‘90, pubblicai un manuale di programmazione con la casa editrice Theoria. Ho publicato diversi articoli di sicurezza informatica sulle testate Web: Formiche, Globalist e Difesa & Sicurezza.  Dal 2018 scrivo di biciclette sulla testata Web Cyclinside.
A Settembre pubblicherò con Ediciclo un romanzo poliziesco ambientato durante una corsa di biciclette a Montalcino.
Il morto, sono io.

## Incipit

Nacqui da famiglia ricca, ma troppo tardi.
Secondogenito, vidi la florida impresa paterna andare in dote — per diritto di nascita, ma anche per naturale inclinazione — ai miei monozigotici fratelli maggiori e, com’è consuetudine per i figli cadetti, fui avviato alla vita monastica. Entrai in seminario all’età di nove anni e presi i voti il giorno del mio diciottesimo compleanno. Conobbi il Maestro quattro anni dopo.
Fui mandato da lui perché un vecchio programma, dopo quasi un decennio di attività ininterrotta, aveva avuto dei problemi e non c’era nessuno nel monastero che sapesse come porvi rimedio. Pur avendo trascorso in quello stesso edificio due terzi della mia vita, non avevo mai incontrato il Maestro, prima di allora. Sapevo poco di lui, principalmente che non era bene saperne molto e non l’avevo mai visto né nel refettorio, né in occasione di celebrazioni o emergenze. Era, per tutti noi giovani, una sorta di figura mitologica, maligna o benigna a seconda dei racconti che su di lei si ascoltavano

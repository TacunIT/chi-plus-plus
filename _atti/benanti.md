<section class="cover" style="margin-bottom:3rem;text-align:center">
<header>
	<h1>C'hi++ - Il senso della Vita è il *debug*</h1>
	<h2>Presentazione prolissa</h2>
<header>
<img style="margin:2rem auto" src="../assets/img/quiz.png"></section>

<

<p style="text-align:center;padding:2rem;break-after: always;">

</p>

## In breve

*C'hi++* è un eccellente manuale di programmazione, un maldestro libro di filosofia e un vergognoso libro di fisica.  
La forma narrativa è quella del dialogo: all'interno di un monastero, un vecchio maestro insegna a un giovane discepolo i principii della programmazione in C++ e parallelamente lo inizia ai misteri del *C'hi++*: una bizzarra metafisica *open-source*, definita anni addietro dal fondatore del loro Ordine: il mitologico Maestro Canaro che, secondo la leggenda, alla fine del XX° Secolo fu incaricato da Dio di riscrivere in C++ l'applicazione COBOL che fa funzionare l'Universo.  
Il primo e l'ultimo capitolo - il *Prologo* e l'*Epilogo* - sono narrati in prima persona dall'allievo; in tutti gli altri capitoli la voce narrante è quella del Maestro. 
In ogni capitolo, il Maestro affronta uno degli aspetti della programmazione: operatori, funzioni, classi, polimorfismo e perfino il versionamento e la correzione del codice.
Ciascuno di questi argomenti, descritto in dettaglio nella parte iniziale del capitolo, viene poi utilizzato per introdurre i principii del C'hi++ e della sua cosmogonia: lo *Spazionismo*.

Il *C'hi++* è un'etica *open-source* perché ciascuno, se ritene di farlo, la possa modificare senza per questo generare degli scismi e delle guerre di religione.
In quanto tale, ha un suo *repository* su GitHub[^git], che contiene anche i testi preliminari che hanno condotto alla stesura del manuale.  
Dato che i principii di base del *C'hi++* sono compatibili con le principali religioni canoniche, dal Mazdeismo in poi, con un po' di buona volontà, lo si potrebbe utilizzare come base per un'etica *vendor-independent* per l'Intelligenza Artificiale.

## Via della Conciliazione, 28 Febbraio 202
Io c'ero.  
Avevo una clavicola rotta e c'era il rischio del contagio, ma non volevo mancare. 
Non avevo fatto in tempo a farmi fare un accredito dal giornale per cui lavoravo, quindi ero piuttosto lontano dal palco, seduto a fianco a una suora che pubblicava immagini dell'evento su almeno due piattaforme *social*.  
Mi ricordo piuttosto bene di lei, che andava su e giù per il palco, poco prima dell'inizio; non so a cosa stesse pensando, in quel momento; io - forse ingenuamente - avevo l'impressione di assistere a un evento sorico, una versione *full-HD* di Nicea o di Trento.
Ricordavo ancora come, nel Novembre del 2015, all'indomani degli attacchi *jihadisti*, alcuni commentatori avessero ostentato il loro laicismo, come se il solo fatto di avere una fede rendesse complici di quelle morti[^laici]. 
Era bello vedere, cinque anni dopo, come i fatti dimostrassero il loro errore e come la Chiesa, senza rinnegare i proprii principii - e, anzi, proprio in virtù di essi - riuscisse a indirizzare la “bleeding-edge” della tencologia prima e meglio di quanto riuscissero a fare gli Stati laici.  
Anche se si è trattato di un evento meno epocale, è stato molto interessante assistere, lo scorso Dicembre, prima alla conferenza del professor Rovelli e poi alla sua.
È un peccato che i due interventi non si siano svolti nello stessa sala, perché, anche se da punti di vista differenti, riguardavano entrambi il rapporto fra il progresso e la società. 
I punti che ho trovato più interessanti sono stati la spiegazione, data dal professor Rovelli, del diffondersi di atteggiamenti anti-razionalistici e il pargagone che lei ha fatto fra l'AI e gli oracoli.
Anche questi, sono in un certo modo correlati fra loro e con il libro che ho scritto.

## La tesi di Rovelli

Secondo il professor Rovelli, il motivo per cui ampie fasce della popolazione mondiale stanno adottando modi di pensare che contrastano con la logica (terrapiattisti, rettiliani, tifosi della Roma, ecc.) è che la scienza, recentemente, è stata utilizzata da politici privi di autorevolezza per imporre delle scelte impopolari: *La Scienza dice che dovete restare a casa.. La Scienza dice che dovete vaccinarvi..*. 
Questo abuso, unito anche alla disparità di vedute espressa dagli scienziati durante la pandemia,  ha generato un diffuso risentimento nei confronti del pensiero scientifico in generale e un aprioristico rifiuto anche delle verità più elementari - come, appunto, la sfericità della Terra.    
Personalmente, trovo la tesi del professor Rovelli condivisibile, ma incompleta.
Da buon programmatore, ho la tendenza a semplificare i processi che esamino, perché in questo modo è più facile farne un “ritratto” algoritmico; dopo quasi trent'anni di onesta professione, mi capita di adottare lo stesso approccio anche con fenomeni che non sono legati al mio lavoro.
Per esempio, mi piace pensare che tutti i nostri problemi pratici siano dovuti alla sovrappopolazione, che quelli politici siano dovuti agli Inglesi e che i problemi sociali siano dovuti al *'68*.
È indubbiamente una visione semplicistica, ma lo è anche quella delle carte geografiche, che pure hanno una loro utilità. 
E dato che gli eventi, così come i nostri antenati, sono allo stesso tempo figli e padri di qualcuno, ritengo che almeno due di queste forme di mal/essere siano la conseguenza di un evento accaduto poco meno di ottant'anni fa.

## Enola Gay

All'inizio di Agosto del 1945, la Scienza mostrò al Mondo la sua potenza distruggendo le città di Hiroshima e Nakasaki. 
*Dal cielo cadde una grande stella, ardente come una torcia*, vi furono fuoco, morti e ulcere maligne, ma pochi giorni dopo la guerra finì. 
Molte persone, allora, rinnegarono le divinità che avevano adorato fino ad allora ed elessero la Scienza a loro nuovo dio. 
Non era nulla di nuovo: i loro antenati, secoli prima, avevano fatto la stessa cosa con i fulmini, i tuoni, il vento e le onde del mare, ma questa scelta, ora, comportava un grosso problema, perché se è vero che la Scienza era un dio potente, della cui esistenza non v'era alcun dubbio, era anche vero che non si trattava di una divinità compassionevole.
Gli adoratori del Vitello d'Uranio si accorsero ben presto che il loro nuovo dio non solo metteva in discussione tutte le sue affermazioni, ma si *compiaceva* di farlo; come se non bastasse, la considerazione che aveva per i suoi fedeli era la stessa che provava per tutto il resto del Creato.  
Parafrasando la fase di Heidegger che ho letto sul suo libro questa mattina: *l'uomo non era affatto preparato a questo radicale cambiamento del Mondo*: per millenni gli avevano detto che, nella scatola dei giocattoli di Dio, lui era *Big Jim*; come poteva, ora, accettare di essere un semplice mattoncino Lego?
Da quel momento in poi, privata del legame dato dalle religioni, l'Umanità ha vagato eticamente come “un asino privo di briglie”, mossa sempre e solo da esigenze personali e contingenti, senza alcun piano o visione d'insieme, tanto che, se le si guarda con il giusto paio di occhi, le vicende umane di questo secolo sfortunato somigliano terribilmente a una partita a Scacchi giocata da due bambini che non ne conoscano le regole.
L'arrivo della pandemia, nel 2019, ha solo dato il colpo di grazia a questa situazione di indeterminatezza, spingendo ampie fasce di scontenti a rinnegare nuovamente la divinità a cui si erano affidati per settantaquattro anni, facendoli ripegare su visioni del Mondo più consone al loro QI a due cifre.  


## L'oracolo

Quando lei ha paragonato l'intelligenza artificiale agli oracoli è stato come se un colpo di frusta avesse rivegliato dal suo torpore il ronzino neghittoso a cui è attaccato il calesse della mia mente, mettendo in relazione fra loro tutta una serie di idee che, fino a quel momento, erano state slegate fra loro.  
Sono del tutto d'accordo con lei e trovo che questo sia il pericolo maggiore dell'avvento dell'AI; non tanto per noi, che abbiamo avuto un'educazione "analogica", ma per le nuove generazioni. 
I miei giovani collaboratori, per dire, non usano quasi mai Google e, se gli chiedo di trovarmi un'informazione, preferiscono girare la domanda a Chat GPT.  
“Quello, Google”, mi ha risposto Paolo l'altro giorno “ti dà troppe risposte..”  
L'oracolo è più comodo, perché non ti costringe a leggere quattro-cinque pagine diverse per capire, solitamente prendendo un po' qui e un po' lì, quale sia la soluzione corretta al tuo problema.
Le controindicazioni di questo approccio sono evidenti e vanno dal torpore intellettuale alla possibilità che il verdetto oracolare sia - per errore o dolo - incorretto.  
Mi chiedo però se lei abbia valutato un possibile corollario della sua affermazione: non le sembra che anche il messaggio di Cristo sia stato, in un certo senso, veicolato in forma oracolare? 
Quando sono venuto a sentire la sua presentazione stavo leggendo *Nexus*, di Harari ed è possibile che questo abbia in un certo qual modo influenzato il mio giudizio; in particolare la frase:

> Quando il cristianesimo emerse nel I secolo d.C., non si trattava di una religione unitaria, ma piuttosto di una varietà di movimenti ebraici che non concordavano su molte cose, tranne sul fatto che tutti consideravano Gesù Cristo – anziché l’istituzione rabbinica – come l’autorità ultima sulle parole di Geova.

che sul mio Kindle ho evidenziato con la nota:

> ChatGPT contro Google 

Quando prima ho detto che gli uomini non erano pronti a un radicale cambiamento del Mondo, non ho detto del tutto la verità, perché in effetti gli Ebrei non hanno avuto alcun problema ad adattarsi al nuovo paradigma, tanto è vero che, pur rappresentando solo il due per mille della popolazione mondiale, si sono aggiudicati il 20% dei Premi Nobel.
Secondo alcuni[^katz], questa sperequazione è dovuta al fatto che agli Ebrei non solo è permesso discutere i testi sacri, ma sono anche esortati a farlo, cosa che influisce sul loro modo di pensare, rendendoli capaci di formulare con più facilità delle idee innovative.  
Sarebbe bello se la Chiesa Cattolica potesse fare altrettanto.
All'indomani dell'attacco al *Bataclan*, Gianluca Nicoletti di *Radio 24* disse a una sua ascoltatrice:

> Come potrei convincere lei che in Cielo non ci sono gli angeli, gli arcangeli, i Troni e le Dominazioni? Contro un atto di fede non c'è nulla da fare.

I limiti di questa afffermazione sono evidenti, ma rimane il fatto che - a causa di convinzioni anacronistiche, quasi mai funzionali alla coerenza interna del Credo - i fedeli sono spesso trattati come cugini ingenui che credono ancora a Babbo Natale anche da chi condivide, in maniera più o meno consapevole, i valori fondanti delle loro religioni.

## Lo Spazionismo

Estate 2005; ero in bagno e avevo appena finito di leggere un saggio di Ananda Coomaraswamy su tempo ed eternità[^bagno]. 
Mi chiesi cosa ci fosse ai limiti dell'Universo, oltre l'orbita dell'ultimo satellite dell'ultimo pianeta dell'ultima stella dell'ultima galassia. 
Per poter gestire con la mia mente finita una grandezza infinita come quella dello spazio, ideai un artificio lessicale: immaginai che lo spazio, come tale, fosse costituito da elementi infinitesimali, dotati di “esistenza potenziale”.
In pratica, così come i pixel di uno schermo a raggi catodici sono spenti a meno che non siano colpiti dal fascio di elettroni del pennello elettronico, cosi gli *spazioni*[^spazioni] del mio modello esistevano solo se venivano irraggiati di energia, altrimenti erano nulla.   
Era un'idea troppo stupida per non elaborarla ulteriormente, così, usucapii nella mia cosmogonia un'idea che Poe aveva descritto nel suo saggio *Eureka*, ovvero che l'Universo sia generato dalla contrapposizione di due forze opposte: la Gravità, ovvero dalla tendenza di tutto ciò che esiste a tornare all'Uno primigenio; e dall'Elettricità, che al contrario, tende a dividere; cambiai solo il nome della forza separatrice in *Entropia*, che rendeva meglio l'idea.  
Nel mio immaginario collettivo, quindi, la vita dell'Universo veniva ad assumere un andamento ciclico in tre fasi: 

1. all'inizio di ciascun ciclo, l'energia è concentrata in solo punto, tenuta insieme dalla Gravità; 
2. l'Entropia causa la digregazione dell'Uno, scagliandone l'energia nello spazio, irraggiandone gli spazioni e generando l'universo così come lo conosciamo;
3. l'universo si espande per un po', poi la Gravità ha la meglio sull'Entropia e tutta la materia/energia torna a contrarsi nell'Uno.

Purtroppo, anche se questa visione delle cose rispondeva al requisito di dare una spiegazione dell’esistenza sfruttando solo ciò di cui abbiamo un'esperienza diretta, aveva un problema: era socialmente inappetibile.
Infatti, anche assumendo che il ripetersi infinito dei cicli di *Big-Bang* e *Big-Crunch* potesse portare, statisticamente[^infinito], alla ripetizione di alcune linee temporali e quindi alle nostre esistenze, queste non avrebbero avuto alcuna relazione le une con le altre perché ogni memoria delle nostre scelte e delle nostre azioni sarebbe stata annichilita al termine di ciascuna fase di contrazione.
Stando così le cose, perché dovremmo comportarci "bene" (nel senso che davano a questo termine i nostri nonni)? 
Annichiliti per annichiliti, tanto vale godersi la vita finché possibile, freganosene delle conseguenze che potranno avere le nostre azioni sugli altri esseri viventi. 

## C'hi++

Ho deciso di scrivere *C'hi++* per mettere ordine nello *gnommero* di idee prodotto in me da anni di studio *eclettico e confuso* (come direbbe Rodari); ho scelto di inserire le mie teorie in un manuale di programmazione perché pensavo che questo - essendo la programmazione e la metafisica due modi di descrivere realtà diverse da quelle che percepiamo con i sensi - avrebbe reso più facile la spiegazione di alcuni concetti[^ssl].  
Così come il linguaggio C++ è una evoluzione del linguaggio chiamato C, a cui aggiunge le funzioni proprie della programmazione a oggetti, il *C'hi++* è un'evoluzione dello Spazionismo, a cui aggiunge un elemento metafisico chiamato *I Post-It*[^post-it], ovvero una memoria persistente dell'Universo che mantiene traccia dell’esito delle scelte fatte in ciascun ciclo di espansione e contrazione.
L'introdouzione di questo elemento rende *stateful* le diverse permutazioni *stateless* dello Spazionismo e permette di ipotizzare, in linea con il sotto-titolo del libro, che l'esistenza sia una continua ricerca della perfezione.
Grazie ai *Post-It*, infatti, l'Universo può ricordare ciò che è successo nei precedenti cicli di esistenza e, in base a questa conoscenza, può ripetere scelte che si sono dimostrate positive o modificare quelle che hanno dato esiti fallimentari[^goedel].   
Oltre questi due dogmi, il C'hi++ definisce due enti meta-fisici: l'*Annosa Dicotomia* e l'Amore.
L'*Annosa Dicotomia* (fra ciò che desideriamo e ciò di cui abbiamo bisogno) è la forza che spinge a compiere scelte in base a motivazioni contingenti, di cui quasi sempre ci si pente[^annosa].
L'*Amore* è la forza con cui l'Universo spinge gli esseri viventi ad assolvere al loro *dharma*; una sorta di una bomba a tempo inserita nel nostro “firmware”, per spingerci a fare la cosa giusta quando arriverà il momento.[^amore]    

## Conclusioni
 
Ho chiuso la prima revisione del testo il 5 Febbraio 2023, ma non ho ancora inviato *C'hi++* a nessun editore perché ero convinto che un libro così non avesse un pubblico.
Trent'anni fa non mi sarei fatto un simile scrupolo, perché la maggior parte degli informatici combinava competenze tecniche con interessi umanistici, ma oggi le cose sono drasticamente cambiate: legge libri solo il 40% degli Italiani sopra i sei anni e, di questi, quasi la metà non va oltre i tre libri l'anno. 
Che mercato potevo aspettarmi che avesse, un libro di programmazione che parla anche del senso della vita?  
Il buon successo che ha avuto il Congresso Mondiale di Filosofia di Roma[^ceo], però, mi ha spinto a valutare la via della pubblicazione.
Sto quindi rivedendo il testo, limando quello che mi era sfuggito durante il primo giro di bozze, poi lo invierò ad alcuni editori italiani. 
Il passo successivo sarà di tradurre il testo in Inglese e di tentare la pubblicazione su mercati esteri.   
Grazie per aver letto fin qui.  
<br />
<br />
Carlo Simonelli  
<br />
<br />
Roma, nell'inverno 2024/2025. 
<br />
<br />
<br /> 

[^git]: https://github.com/TacunIT/chi-plus-plus

[^laici]: https://canaro.net/saggi/bergoglio-e-pregiudizio.html.

[^katz]: Eran Katz, *Jerome diventa un genio. Il segreto dell'intelligenza* - Barbera, Firenze 2006.

[^bagno]: Specifico il luogo perché è vero e perché, come si può facilmente verificare, senza questa premessa, il periodo suonava borioso. Nel caso se lo stesse chiedendo, c'è un motivo per cui, in bagno, leggessi un saggio di Coomaraswami, ma spiegarlo allungherebbe ancor di più questo testo già prolisso di suo.

[^spazioni]: Chiamai così i miei quanti di spazio e *Spazionismo* la mia teoria, per riderne con mia moglie quando glielo avrei raccontato. 

[^infinito]: Come ammette anche Richard Dawkins: *Dato un tempo infinito o un numero di opportunità infinite, è possibile qualsiasi cosa*.
  
[^ssl]: Per esempio, la questione della giustificazione di un giudizio morale in base a una teoria preesistente, di cui ho letto sul vostro libro nei giorni scorsi, è assimilabile all'emissione dei certificati SSL da parte delle *Certification Authority*.  https://chiplusplus.org/man/operatori#dottrina

[^post-it]: Ma sto pensando di rinomniarlo *I Cookies*, che è più appropriato.

[^goedel]: Ho sempre pensato che questo sia l'equivalente per il *C'hi++* del *Teorema di Incompletezza* di Goedel, perché potrebbe permettere la giustificazione della Shoah in base al presupposto che i nazisti hanno sterminato gli Ebrei perché, in altre linee temporali, uno di loro aveva causato danni all'Umanità. Sto cercando un modo per evitarlo, ma a oggi non so come.

[^annosa]: Sodale dell'Entropia, è l'Annosa Dicotomia che causa la deflagrazione dell'Uno ed è sempre lei, nell'allegoria biblica del medesimo evento, il serpente che spinge Adamo ed Eva ad assaggiare i frutti dell'albero della conoscenza, con conseguente allontanamento dall'Eden.  

[^amore]: Oltre a far nascere nuove vite, l'Amore le può anche spegnere. Per il C'hi++, ciascuno di noi è l’istanza di una classe che è stata chiamata a vivere per svolgere un determinato compito; fatto ciò, dovremo essere rimossi dalla memoria per non occupare inutilmente delle risorse del sistema.  L’Amore può servire anche a questo: così come ha generato nei nostri genitori l’interesse necessario a causare la nostra nascita, molto spesso genera in noi un interesse che causa le condizioni necessarie alla nostra morte.

[^ceo]: Oltre al fatto che uno dei relatori principali fosse anche il CEO di una delle nostre maggiori aziende informatiche.  



<img src="../assets/img/chi-enso.png" style="height:2cm;margin: 0 auto 1em">


# C'hi++ - Il senso della vita è il *debug*
## Presentazione

<blockquote class="citazione">
Come molti scienziati, ho casse piene di lettere e cartelle piene di mail di persone che mi scrivono con idee scientifiche nuove, le più originali e le più ardite.   
Non servono a nulla. <br/>
</blockquote>


## Grazie

Io le devo un favore, anzi: due; uno esistenziale (diciamo così) e uno editoriale.  
**Il favore esistenziale** a che fare con un'architetto tedesca di nome Eva, perciò comincio da quello.  
2018: ero in auto e stavo tornando a casa a Gaeta.
Erano forse le tre di notte e la Pontina era vuota, a parte i camion, che mi superavano spavaldi.
Circa un'ora prima, sdraiato sul divano della teutonica, dove mi ero auto-esiliato dopo una discussione, avevo dovuto prendere atto che la nostra storia non poteva andare avanti, il che mi rendeva molto triste, non solo perché lei era alta, bionda e con gli occhi azzurri, ma anche perché mi raccontava delle storie incredibili sulla Berlino *pre-89*, tipo che in uno stesso negozio una volta trovavi le fragole, un'altra volta i chiodi, a seconda di quello che era disponibile, o che quando era nata lei, i suoi genitori avevano chiesto un'auto allo Stato e lo Stato gliel'aveva concessa, ma tempo che l'auto arriva era nato suo fratello e allora avevano dovuto chiedere un'auto diversa, che non gli era mai stata consegnata perché nel frattempo era caduto il Comunismo[^barze]..  
Insomma ero piuttosto triste e mi tenevo sveglio cambiando compulsivamente le stazioni della radio.
Fu così che approdai a una sua intervista, non ricordo su quale rete RAI.
Lei parlava delle sue ricerche e io, di colpo, dimenticai tutti i miei dolori da non più giovane Werther, perché ciò che lei stava descrivendo somigliava molto a qualcosa su cui io ragionavo da tempo..  
**Il favore editoriale**, di contro, è stato di rivelarmi - al contempo - il mio peccato di *hỳbris*.
Eh già: perché sulla teoria cosmogonica che avevo iniziato a elaborare nel 2005, io all'epoca ci stavo scrivendo un libro e, fino a quel momento, (il Cielo mi perdoni) ero convinto di aver avuto un'intuizione geniale che avrebbe rivoluzionato il nostro modo di vedere l'Universo e la vita.
Io, che da anni criticavo la cialtronaggine e il dilettantismo, mi stavo trasformando in un tuttologo da TV locale.
Come dice il poeta (Califano):

> Me vergognai parecchio</br>
> E cominciai a fa' i conti co' lo specchio

Paradossalmente, però, quell'epifania rese tutto più semplice.
Abbandoni la speranza di vincere **insieme** il Nobel per la Letteratura e per la Fisica e tornai al mio piano originale, che era quello di fare alla metafisica quello che Linus Torvalds aveva fatto al sistema operativo Unix: renderlo *open-source* e *portabile*.
La stesura del libro divenne di colpo più facile e, grazie anche all'isolamento dovuto alla pandemia, tre anni più tardi terminavo la prima stesura di *C'hi++ - Il senso della Vita è il debug*, un libro certamente anomalo, ma non intellettualmente disonesto.

## Il suo libro 

Nel suo libro su Anassimandro, lei definisce alcune delle caratteristiche che deve avere la ricerca della conoscenza:

- si nutre di una radicale mancanza di certezze;

- propone un sistema di spiegazione dei fatti del mondo in termini delle cose del mondo;

- [può] concepire e articolare un’intera immagine del mondo nuova e coerente.

- [deve] studiare a fondo i maestri, comprenderne le conquiste intellettuali, farle proprie e, sulla base di questa conoscenza acquisita, trovare gli errori nel pensiero di questi stessi maestri, correggerli e in questo modo capire meglio il mondo.

Cosa succederebbe, se si applicassero queste buone prassi anche alla metafisica e alla speculazione filosofica in genere?  
Secondo Eran Katz[^katz], gli Ebrei, che adottano un approccio simile a questo alla religione, pur essendo lo 0.2% della popolazione mondiale, hanno vinto il 25% dei premii Nobel perché sono abituati a mettere in discussione tutto, anche ciò che sembra certo e incontrovertibile. 
Come sarebbe, il mondo, se questo modo di pensare si estendesse a fasce più ampie della popolazione? riusciremmo a ridurre quella che lei chiama: *la perniciosa separazione contemporanea fra sapere scientifico e sapere letterario-storico-filosofico*? 
Quanto meno, riusciremmo a vivere meglio?

## Il mio libro

*C'hi++* è precisamente questo: un tentativo di applicare alla metafisica le stesse regole che lei ha elencato nel suo libro e che - per certi versi - rispecchiano il modo in cui è sviluppato il software *open-source*.  
In una sorta di manifesto che scrissi nel 2018 - intitolato appunto: *Ipotesi per una metafisica open-source* - identificai nei dogmi la radice di tutti i problemi delle religioni:

- sono facilmente attaccabili perché non possono essere dimostrati, ma solo accettati per fede;
- una religione può avere delle difficoltà nel modificare la propria dottrina, anche quando è evidente che uno dei suoi dogmi è errato;
- la contestazione di un dogma causa quasi inevitabilmente una separazione e le separazioni è probabile che sfocino in conflitti.

Parallelamente, identificai anche alcuni problemi tipici degli esseri umani:

- la tendenza a difendere i propri principii anche con mezzi che contrastano con i principii stessi;
- la tendenza a influenzare la propria obiettività con le proprie speranze.

Non potendo far nulla per correggere la natura umana, mi limitai a elencare alcune caratteristiche che avrebbero permesso a un Credo di correggere o quanto meno mitigare i suoi difetti:

- limitare il numero dei dogmi;
- limitare gli elementi metafisici e le accettazioni per fede;
- non proporsi come Unica Verità Incontestabile, ma come un'approssimazione sicuramente incompleta e perfettibile della Verità;
- riconoscere le contraddizioni della dottrina e analizzarle obiettivamente, anche se ciò porterà a modificare la dottrina stessa.

*C'hi++* è un tentativo di mettere in pratica questi concetti.
Le sue caratteristiche principali sono:  

- **ha un solo dogma:** ai fedeli è richiesto di credere che ci sarà un momento in cui l’espansione dell’Universo terminerà e che tutto ciò che esiste tornerà a collassare su sé stesso per poi dare vita a un nuovo *Big Bang*;

- **ha un solo elemento metafisico:** una memoria persistente dell'Universo che mantiene traccia dell'esito delle scelte fatte in ciascun ciclo; 

- **si considera un'approssimazione sicuramente incompleta e perfettibile della Verità:** non a caso tutti i documenti relativi al *C'hi++*, compresa questa lettera, sono pubblicati si un *repository* GitHub, una delle piattaforme utilizzate per la gestione del software *open-source*.

La forma narrativa del testo è quella del dialogo: all'interno di un monastero, un vecchio maestro insegna a un giovane discepolo la programmazione in C++ e ne utilizza i principii (tipi di dato, classi, struttura dei programmi ecc.) per per iniziarlo ai misteri del *C'hi++*, una metafisica definita anni addietro dal fondatore del loro Ordine: il mitologico Maestro Canaro che, secondo la leggenda, alla fine del XX° Secolo era stato incaricato da Dio di riscrivere l'applicazione COBOL che fa funzionare l'Universo.

La cosa affascinante di questa dottrina è che non solo è coerente, ma risulta anche compatibile con la maggior parte delle religioni canoniche, dal Mazdeismo in poi.  
*C'hi++* è compatibile anche con alcune affermazioni che ho trovato nel suo libro su Anassimandro:

- *proporre un sistema di spiegazione dei fatti del mondo in termini delle cose del mondo*: la cosmogonia del *C'hi++* è intenzionalmente priva di elementi metafisici ed è del tutto indipendente dalla presenza o dall'assenza di una Divinità;

- *Trovare gli errori / Seguire e sviluppare la strada del maestro criticando il maestro*: è il principio di base del software *open-source*.

- *Tutte le cose hanno origine l’una dall’altra e periscono l’una nell’altra, secondo la necessità. Esse si rendono l’un l’altra giustizia, e si ricompensano per l’ingiustizia, in conformità con l’ordine del tempo*: è un'eccellente sintesi della cosmogonia del *C'hi++*, lo *Spazionismo*.  
 
## Lo Spazionismo 

*A questo punto (posto che stia ancora leggendo) le devo chiedere un piccolo sforzo di immaginazione: faccia finta che, in vece di scriverle, io sia seduto davanti a lei, in una locanda di Montalcino e che davanti a noi ci sia una bottiglia mezza vuota di Brunello DOCG Col d'Orcia.  
Io ho già fatto il mio show: le ho già raccontato la genesi grottesca della mia cosmogonia, le ho spiegato perché sul mio biglietto da visita c'è scritto: “Mammifero” e lei ha avuto modo di capire - grazie a tutti quei messaggi sensoriali impossibili a replicarsi in una comunicazione scritta - che non sono l'ennesimo rettiliano che propone al mondo una verità evidente solo per lui. 
Sono un po' coglione, ma sono divertente; in più, pago io il vino, perciò si mette comodo sulla sedia, beve un nuovo sorso dal suo bicchiere e si prepara ad ascoltare con un atteggiamento divertito e benevolo ciò che mi appresto a narrarle.*  
<br />  

Nel 2006 mi chiesi se fosse possibile dare una spiegazione razionale e non nichilista dell'Esistenza senza però tirare in ballo elementi metafisici, ma utilizzando solo ciò di cui si poteva avere un'esperienza diretta.
Risultò che era possibile.
La cosmogonia che almanaccai si basava sul concetto di *Spazione*, un ipotetico elemento costitutivo dello spazio dotato di quella che definii: *esistenza potenziale*. 
La genesi dell'idea e del nome la racconto nella finta intervista che le allego; qui mi limito a riassumerne gli elementi principali.  
Per lo Spazionismo (se fossimo a Montalcino, ora mi vedrebbe sorridere), tutto l'Universo è un'immensa matrice tridimensionale di elementi infinitesimali simili ai pixel di uno schermo, che acquisiscono massa se vengono irradiati di energia.
L'energia può passare da uno spazione all'altro, così come l'acqua nella busta per fare il ghiaccio che ha trovato in questo pacco-dono; quindi, mentre muovo le dita per scrivere sulla tastiera, in termini spazionistici sto spostando l'energia delle mie dita da uno spazione all'altro.  
Siccome quando iniziai a formulare la mia teoria avevo da poco letto *Eureka*, di Poe, adottai la sua idea che l'Universo sia la risultante della contrapposizione di due Forze: da un lato la *Gravità* - che Poe immagina come la tendenza di tutta la materia a tornare all'Uno Primigenio; dall'altra, l'*Elettricità* - che al contrario tende a separare.
Visto che, a differenza di Poe, scrivevo *dopo* la pubblicazione del trattato di Clausius sul calore, cambiai il nome della seconda forza in *Entropia* e immaginai che l'Universo avesse un'esistenza ciclica: 

- all'inizio di ogni ciclo, tutta l'Energia dell'Universo è concentrata nell'Uno, tenuta insieme dalla Gravità; 

- sotto la spinta dell'Entropia, l'Uno esplode, irradiando la sua energia sugli spazioni e generando l'Universo così come lo conosciamo;

- finché “vince” l'Entropia, l'Universo si espande; quando però la Gravità riprende il comando, tutta la materia collassa di nuovo su sé stessa e il ciclo ricomincia.

Se ignoriamo il *trascurabile dettaglio* dell'assenza di prove riguardo l'esistenza degli spazioni (altro sorriso) e la genericità del concetto di *Energia* , questo modello - che richiedeva solo l'accettazione per fede della teoria del *Big-Crunch* - non solo rispondeva al requisito iniziale di spiegare l'Universo con dati oggettivi, ma era incredibilmente affine non solo alle religioni che conoscevo già, ma anche - e in misura anche maggiore - a quelle che studiai *dopo* averlo definito, come l'Induismo o il Sufismo. 
 
Mi accorsi però che un simile approccio, totalmente privo di elementi metafisici aveva un problema: non aiutava a vivere meglio e non spingeva a comportarsi *bene*.
Questo perché, come scoprii in seguito, i concetti di *bene* e *male* non sono valori assoluti, ma convenzioni che devono necessariamente far riferimento a un ordine di valori superiore a quello in cui vengono applicati[^bool].
Un sistema che risolve in sé stesso i propii valori è destinato immancabilmente a perseguire i suoi *desiderii* e non i suoi *bisogni*[^ad] 

Mancando di elementi metafisici, lo Spazionismo è simile ai siti Web che non utilizzano *cookie*: tutte le scelte fatte dagli utenti si perdono al termine della connessione stessa.
Nel caso di un sito Web, questo è generalmente un bene, perché le nostre informazioni non potranno essere cedute a terzi; nel caso dell'Universo, invece è un male, perché tutto ciò che abbiamo imparato nel corso delle nostre esistenze - con fatica e spesso con dolore - si perderà come lacrime di replicante a ogni *Big-Crunch*. 
 
Per ovviare a questo problema, di solito si introducono nel sistema una o più divinità, che però causano immancabilmente dei problemi sia a livello logico che sociale.
Molto meglio, in vece, limitarsi a concedere al sistema una dose minima di trascendenza: un qualcosa - anche inanimato - che permetta però di preservare le nostre esperienze fra un ciclo di vita dell'Universo e l'altro.   

L'elemento metafisico con cui ho contaminato la purezza nichilista dello Spazionismo, trasformandolo nel *C'hi++*, sono i *Cookie*, una sorta di memoria persistente dell'Universo che ricorda molto i *Vāsanā* dell'Induismo o l'inconscio collettivo di Jung. 
Così come le scelte fatte dall'utente di un computer vengono preservate copiandole dalla memoria RAM all'*hard-disk*, così, per il *C'hi++*,  ciò che impariamo durante la nostra esistenza - le scelte giuste e quelle sbagliate - sono memorizzate nei *Cookie* per essere riutilizzate in futuro. 

Anche se conferma quanto ho detto riguardo sopra riguardo i difetti degli umani, questa piccola concessione all'auspicio a decremento dell'obiettività  mi ha permesso di affermare che: *il senso della vita è il debug*, perché - se effettivamente esistono i *Cookie* possiamo immaginare l'esistenza di tutti gli esseri senzienti come un cammino continuo ed eterno verso la perfezione.

In altre parole, *C'hi++* applica all'intero Universo le regole che lei applica alla Scienza e io alla scrittura di software, con la differenza che il *C'hi++* indica queste regole non come *una* delle molte scelte possibili, ma come il senso stesso dell'esistenza.
Per il *C'hi++*, la frase di Francesca Vidotto che ho letto ieri mattina sul suo libro si traslittera in:

> La scienza di cui voglio parlare rinasce eternamente nel numero infinito di istanti in cui l'Annosa Dicotomia[^eden] spinge l'Uno a disgregarsi in un nuovo Universo: è la ricerca della perfezione, che è connaturata in tutte le cose.

A differenza dell'allegoria biblica, però, *C'hi++* non ha bisogno né di un aldilà né di un ipotetico Creatore che prima si incazza con te perché gli hai rubato una mela e poi fa pace dopo che gli hai ucciso il Figlio, ma colloca il *Pairidaeza* in questo stesso continuum spazio-temporale.

La frase di Anassimandro è un po' più complessa da tradurre:

> Tutte le cose hanno origine l’una dall’altra nel *Big Bang* e periscono l’una nell’altra nel *Big Crunch*, secondo la necessità dell'Universo di rigenerarsi, evitando i due estremi della morte termica filo-entropica e della staticità dell'Uno filo-gravitazionale. Esse si rendono l’un l’altra giustizia, e si ricompensano per l’ingiustizia, in conformità con l’ordine del tempo, tenendo traccia nei *Cookie* di ciò che stato fatto (per il) bene e ciò che è stato fatto (per il) male*

## Sul bordo della cassa

Come dice il poeta (Max Gazzé, stavolta):

> Ora ti saluto, è tardi, vado a letto<br />
> quello che dovevo dirti, io te l'ho detto


https://chiplusplus.org/man/memoria#dottrina

Concludo con una domanda che non ha nulla a che vedere con il resto di questo messaggio: l'esempio del figlio che invia notizie al padre, che lei fa in "Buchi bianchi" è ispirato al racconto: "I sette cavalieri" di Buzzati?  


[^barze]: Reagan raccontava una barzelletta simile:<br /> https://www.youtube.com/watch?v=_wxAA-Wm-og

[^katz]: Eran Katz, *Jerome diventa un genio* (Barbera, 2006), ma anche Harari in *Nexus* afferma qualcosa di simile.

[^bool]: Il concetto di “mossa buona“, negli Scacchi, non è intrinseco né alla scacchiera né ai pezzi, ma si riferisce a delle regole definite a livello superiore a quelle del semplice movimento dei pezzi; allo stesso modo, nei computer, il concetto di `true` e `false` è frutto di un arbitrio e funziona solo perché è condiviso al di fuori delle regole specifiche del linguaggio. Un esempio lampante di questo concetto sono le schede perforate, dove *true* è il vuoto, mentre *false* è la materia. 

[^ad]: Nel mio pantheon personale, impersonifico questa tendenza in una Forza chiamata l'*Annosa Dicotomia fra ciò che desideriamo e ciò di cui abbiamo bisogno*, in contrapposizione alla Forza *Amore* (differente dall'accezione usuale di questo termine) che ci spinge a fare il nostro dovere.

[^eden]: L'Annosa Dicotomia è sodale dell'Entropia; l'Amore è alleato della Gravità. 



# C'hi++ - Il senso della vita è il *debug*

## Presentazione


Buongiorno.

Mi chiamo Carlo Simonelli, ho sessant'anni e dal 1989 mi guadagno da vivere con i computer.
Sono il "genitore B" della Posta Elettronica Certificata, di cui scrissi il prototipo nel 2002 e dal 2008 mi occupo a tempo pieno di sicurezza informatica per Enti istituzionali.
Nel tempo libero, scrivo articoli sulla sicurezza o sulle biciclette d'epoca su pubblicazioni *on-line*.
A Settembre pubblicherò con Ediciclo un romanzo poliziesco ambientato durante una corsa di biciclette a Montalcino.
Il morto, sono io.

Le scrivo per chiederle un parere su uno strano manuale di programmazione che ho scritto durante il *lockdown*.   
La forma narrativa è quella del dialogo: all'interno di un monastero, un vecchio maestro insegna a un giovane discepolo la programmazione in C++ e ne utilizza i principii (tipi di dato, classi, struttura dei programmi ecc.) per per introdurre i misteri del *C'hi++*: una bizzarra metafisica definita anni addietro dal fondatore del loro Ordine: il mitologico Maestro Canaro che, secondo la leggenda, alla fine del XX° Secolo era stato incaricato da Dio di riscrivere l'applicazione COBOL che fa funzionare l'Universo.  

Non proverò a dettagliare ulteriormente il contenuto del libro per non correre il rischio di venir scambiato per l'ennesimo terrapiattista/rettiliano che propone al mondo una verità pseudo-scientifica ignota a tutti fuorché a lui.
È un rischio reale: ho scritto quattro versioni diverse di questa lettera e, rileggendole, tutte mi davano la stessa impressione.
Per evitare ciò, ho deciso di utilizzare come presentazione del testo una mia finta intervista in una radio privata di terz'ordine, nella quale spiego sia il contenuto che la genesi del libro, dando all'intervistatore il compito di sottolinearne in maniera ironica o sarcastica le evidenti anomalie.

Le sottopongo il mio libro perché spero possa dirmi se quanto ho scritto unicamente per me possa essere di qualche interesse anche per altre persone.  
Lo chiedo a lei perché è uno degli ultimi esemplari di una specie in via d'estinzione: quella degli informatici con una cultura umanistica.
Sperando di poterle parlare a voce di questo progetto, ero venuto a sentirla allo Stadio Palatino, ad Agosto dello scorso anno, ma anche millantando un inesistente accredito stampa (sul cartellone c'era scritto: “Menti”: ho mentito) non sono riuscito a entrare perché i posti erano tutti esauriti.
Mi sono trovato costretto perciò a ripiegare su una forma di comunicazione indiretta, con tutti i problemi che questa comporta

Il manuale lo può trovare qui:

    https://chiplusplus.org/man/prologo

L'intervista è qui;

    https://chiplusplus.org/2025/06/21/intervista-radio-coscialunga.html

Il repository Git è questo:

    https://github.com/TacunIT/chi-plus-plus    

Grazie


Carlo Simonelli

Roma, Estate 2025
